
C_sample1_0591 Tien stondē en̄ ter seluʼ vrē
C_sample1_0592 Was van allē creaturē
C_sample1_0593 Dat vʼstaet van allē beesten
C_sample1_0594 Tserpent lustech na der geestē
C_sample1_0595 En̄ scalc oec van sinne
C_sample1_0596 Wan de dieuel wasser jnne
C_sample1_0597 Want doe lucifer die scone
C_sample1_0598 Wart gheworpē van den trone
C_sample1_0599 Adde hiis niit in alre wiis
C_sample1_0600 Dat adaem was int paradiis
C_sample1_0601 En̄ pensde oe hine vt dade steekē
C_sample1_0602 Dade hi hem tghebod gods brekē
C_sample1_0603 So moesti huut pensde hi dan
C_sample1_0604 Maer dat hi ontsach den man
C_sample1_0605 Des ghinc hi eerst totē wiue
C_sample1_0606 Omme dat soe cranker was van liue
C_sample1_0607 Mettē serpente heuet hiit bestaen
C_sample1_0608 Want dat soe plach doe sonder waen
C_sample1_0609 Up en̄ neder recht te gane
C_sample1_0610 Recht na des menschen ghedane
C_sample1_0611 Beda scriuet die clerc was diere
C_sample1_0612 Het was een serpents maniere
C_sample1_0613 Gheansicht alse .i. joncvᵒuwe
C_sample1_0614 Vte hem sprac die onghetᵒuwe
C_sample1_0615 Alse hi nu doet wildit weetē
C_sample1_0616 Vte dien die hi heuet beseetē
C_sample1_0617 En̄ hi seide dat ghebot
C_sample1_0618 Waer omme so gaeft v god
C_sample1_0619 Dat ghi van al den houte ghemeene
C_sample1_0620 Nut sonder van eenē alleene
C_sample1_0621 Dit vraghede hi want na hare antworde
C_sample1_0622 Soe visierde hi sine moerde
C_sample1_0623 Soe sprac ōme dat wi bi auēturē
C_sample1_0624 Die doet niet ne soudē besuren
C_sample1_0625 Alsoe bi auēturē seide.
C_sample1_0626 Maercte hi wel hare crancheide.
C_sample1_0627 Dat soe vaste niet ne ghelouede
C_sample1_0628 En̄ seide ut des serpents hoeuede
C_sample1_0629 No ghine bliiftʼ niet ōme doet
C_sample1_0630 Maer hi weet wel die here groet
C_sample1_0631 So weltiit so ghire of hebt gheetē
C_sample1_0632 So suldi vroedē ende weetē
C_sample1_0633 Vroescap alse of ghi god waert



C_sample1_0634 Eua waert vʼuaert
C_sample1_0635 Want soe gode waende ghelikē
C_sample1_0636 Soe sach den scoenē boem den rikē
C_sample1_0637 Ende die vrucht scoene en̄ sochte
C_sample1_0638 Soe at dat soe sider becochte
C_sample1_0639 Ende boet adame harē man
C_sample1_0640 Die messchien mʼkē beghan
C_sample1_0641 Dat soe te ant niet ne bleef doet
C_sample1_0642 Nochtanne wisti wel al bloet
C_sample1_0643 Wat quade der af soude comē
C_sample1_0644 Dus eist bescreuē van hem somē
C_sample1_0645 En̄ hi at wat sore af soude ghesciē
C_sample1_0646 Hare oghē ontdadē mettien
C_sample1_0647 Niet dat si blent addē ghewesen
C_sample1_0648 Maer hare lust vʼroerde met deesē
C_sample1_0649 Jn die naturlike leede
C_sample1_0650 Dat soe te voerē niet ne dede
C_sample1_0651 En̄ begōden hem beden scamen
C_sample1_0652 Van hare naectʼ mesquam̄
C_sample1_0653 Doe naemsi bede gader
C_sample1_0654 Met harē rade vighe blader
C_sample1_0655 En̄ gordense om hare scamelike lede
C_sample1_0656 Dus decten si hare scameliichede
C_sample1_0657 Daer si satē onder die rijse
C_sample1_0658 Hoerden sii in den paradise
C_sample1_0659 Gode wandelē daer hi quam
C_sample1_0660 Die sprac waer bestu adam
C_sample1_0661 Here seide hi doe hʼ adde vʼstaē
C_sample1_0662 Dine stēme vʼvardic mi saen
C_sample1_0663 En̄ hebbe mi ghedecht dor das
C_sample1_0664 Ōme dat hic naect was
C_sample1_0665 God sprac wie heft di dat ghewiiset
C_sample1_0666 Sonder dattu di ghespiset
C_sample1_0667 Heues met dat ic di vʼboet
C_sample1_0668 Doe sprac adaem dulheit groet
C_sample1_0669 Alse of hi gode sine mesdaet
C_sample1_0670 Wilde tijen en̄ siin quaet



C_sample1_0671 Dwijf dattu mi gaues sprac hi
C_sample1_0672 Gaeft mi en̄ ic aet bedi
C_sample1_0673 Alse of hi meende het ware bleuē
C_sample1_0674 Ne hadstuse mi niet ghegheuē
C_sample1_0675 Doe sprac god te hare dies at
C_sample1_0676 Waer ōme so datstu dat
C_sample1_0677 Doe teegt ieue den sʼpēte
C_sample1_0678 Maer van aldē parlemente
C_sample1_0679 Droech hare meeninghe van dʼ tale
C_sample1_0680 Gode te tiene al te male
C_sample1_0681 Dat adaem van der reinder hʼde
C_sample1_0682 Was ghemaect van groetʼ wʼde
C_sample1_0683 Die nie smerte ne adde ontfaen
C_sample1_0684 No oec niet ne was ondaen
C_sample1_0685 No met ploeghē no met spadē
C_sample1_0686 No besmet met ghere ondadē
C_sample1_0687 Betekende de reine marie
C_sample1_0688 Die sonder eneghe dorpernie
C_sample1_0689 Hare reine vlesch in reinē liue
C_sample1_0690 Niet alse pleghē andre wiue
C_sample1_0691 Jhesuse droech oec en̄ wan
C_sample1_0692 Onbesmet van andrē man
C_sample1_0693 Gheliker wis oec dat adam
C_sample1_0694 Des .vi. daghes ter weerelt cam
C_sample1_0695 Also wart jhʼs onse troest vʼcorē
C_sample1_0696 Jn der .vi. ewen gheborē
C_sample1_0697 Den serpente vraghede hi niet
C_sample1_0698 Butē sinē rade eist ghesciet
C_sample1_0699 Want bi des duuels rade cam̄t al
C_sample1_0700 Doe vloecti als hʼ scriuē sal
C_sample1_0701 Want hiis ant sʼpent began
C_sample1_0702 En̄ leide hem drie vloeke an
C_sample1_0703 Ōme dat in drien mesdede
C_sample1_0704 Eerstē in die nidechede
C_sample1_0705 Ander waerf ōme dat heet loech
C_sample1_0706 Danderwaerf ōme dat den man bedroech
C_sample1_0707 Des waest al dus vʼmalēdiit
C_sample1_0708 Het adde ōme smenschen oecheit niit
C_sample1_0709 Bedi so seide god aldus saen
C_sample1_0710 Vp dine borst so sulstu gaen
C_sample1_0711 Van loghenē sloecht god in dē mont
C_sample1_0712 En̄ sprac du sult talre stont
C_sample1_0713 Erde heetē in diin leeuē



C_sample1_0714 Dat lut dat hem was ghegheuē
C_sample1_0715 Nam hem god al daer ter stede
C_sample1_0716 En̄ gaf dē monde venijn mede
C_sample1_0717 Van hoentē at eenē godtsat
C_sample1_0718 Jc sal sprac god al daer ter stat
C_sample1_0719 Viantsceep settē sonder bliif
C_sample1_0720 Tusschen di ende dwijf
C_sample1_0721 Soe sal up diin oeft treden
C_sample1_0722 Ende du sult oec talre stedē
C_sample1_0723 Hare en̄ hare gheslachte laghē
C_sample1_0724 Deese woerde mach mē draghē
C_sample1_0725 Tote der moeder gods marien
C_sample1_0726 Die den duuel met sire ꝑtien
C_sample1_0727 Altoes duinghet en̄ jaghet
C_sample1_0728 Al eist dat hi hare saghet
C_sample1_0729 Hecht alse die man doet en̄ pine
C_sample1_0730 Ontfaet van serpents venine
C_sample1_0731 Alsoe mach smenschen nuchtʼne spu
C_sample1_0732 Dat serpent doden segghic. v
C_sample1_0733 Ōme dat sii beede naket waren
C_sample1_0734 So vliet noch serpent te waren
C_sample1_0735 Den naectē mensche waer hi ghecleet
C_sample1_0736 So soutene veninē ghereet
C_sample1_0737 Jn tuen saken so mesdede dwijf
C_sample1_0738 Soe was hoeuerdech int liif
C_sample1_0739 Bedi settese emmʼmeer god
C_sample1_0740 Te sine onder des mans ghebot
C_sample1_0741 Omme dat soe at vʼbodene spise
C_sample1_0742 Dat becocht soe ī sulker wise
C_sample1_0743 Dat soe met rouwē tskints gheneest
C_sample1_0744 Omme den apel daer men af leest
C_sample1_0745 Omme dat adaem in eere wise
C_sample1_0746 Alleene mesdede an de spise
C_sample1_0747 Des neert hem noch met arbeide
C_sample1_0748 De man ī bossche en̄ in der heide
C_sample1_0749 Die herde was gheuloect ghenoech
C_sample1_0750 Omme dat soe die vrucht droech
C_sample1_0751 Des draegse noch ī onsē coerne
C_sample1_0752 Bede destelle en̄ doerne
C_sample1_0753 Doe maecte god yeuē en̄ adame
C_sample1_0754 Ōme te deckene hare scame
C_sample1_0755 Tue rocke van beestē vellē
C_sample1_0756 Dat meendire mede alse wi tellen



C_sample1_0757 Dit decsel es van doedē dierē
C_sample1_0758 En̄ du best stʼuelic van manierē
C_sample1_0759 Doe sprac god nu es adaem ghemaect
C_sample1_0760 Als een van ons wiis gheraect
C_sample1_0761 Dit was gheliic als in een spot
C_sample1_0762 Omme dat hi wilde weesen got
C_sample1_0763 Ōme dat hi vrailike weet
C_sample1_0764 Quaets en̄ goets ondersceet
C_sample1_0765 Nu stectene vte dē paradyse
C_sample1_0766 Dat hi niet ete der spise
C_sample1_0767 Die es an dat lignū vite
C_sample1_0768 En̄ hi dan leue emmʼme
C_sample1_0769 En̄ dit ne daer hu wōdrē niet
C_sample1_0770 Dat dit van den houte ghesciet
C_sample1_0771 Want sulc eylant es onder dē dach
C_sample1_0772 Daer gheen mēsche in stʼuen mach
C_sample1_0773 Jnt lant van serres waest dat seghic .v
C_sample1_0774 Eene dinc ane boeme en̄ es ru
C_sample1_0775 Daer men mede langhet tliif
C_sample1_0776 En̄ alexander sondʼ bliif
C_sample1_0777 Screef tote aristotiles
C_sample1_0778 Datter vele volcs jn es
C_sample1_0779 Die langhe leuedē vtʼmatē
C_sample1_0780 Ōme dat sii van der vruucht aten
C_sample1_0781 God stakene vtē paradyse
C_sample1_0782 Om dat hi soude na dorpers wise
C_sample1_0783 Deerde oefenē daer hi te voerē
C_sample1_0784 Of was ghemaect nu suldi hoerē
C_sample1_0785 Van wat lande hi ghemaect was
C_sample1_0786 Vten lande van damas
C_sample1_0787 Daer bi warē sii hij en̄ sijn wijf
C_sample1_0788 Bede bedoluē na hare lijf
C_sample1_0789 Jn spelunca duplici
C_sample1_0790 Also noemt die bible mj
C_sample1_0791 Jn dien acker sloech also wel
C_sample1_0792 Caym sinē broeder abel
C_sample1_0793 Voert paradys sette onse here
C_sample1_0794 Cherubyn die den duuel keere



C_sample1_0795 Dat hire nemmʼmeer in vaert
C_sample1_0796 Die adde oec .i. vierin suaert
C_sample1_0797 Dat vier den wech dē man bename
C_sample1_0798 Datter neghen in ne came
C_sample1_0799 Dat suert es kerende ghenant
C_sample1_0800 Hen es el niet dan een brant
C_sample1_0801 Een vierī mur diet om̄e geet
C_sample1_0802 Bedi eist dat ment kerende eet
C_sample1_0803 Dat god dan wel doen mochte
C_sample1_0804 Weltiit dat hem goet dochte
C_sample1_0805 Het was een stic wech alte samē
C_sample1_0806 Doere enoch en̄ helyas in quamē
C_sample1_0807 Maer dat bloet dat sindent liep
C_sample1_0808 Vt ons herē wondē diep
C_sample1_0809 Jn siere passiē deet al vt
C_sample1_0810 Dies essere meneghe saleghe brut
C_sample1_0811 Van gods aluē siider in comē
C_sample1_0812 Die harē loen heuet ghenomē


C_sample2_7303 ECht daden si na sanghers dod.
C_sample2_7304 Die van ysrʼl sonde grod.
C_sample2_7305 En̄ god lietse dvinghen dan.
C_sample2_7306 Jabin den coninc van chanaan.
C_sample2_7307 Die in asor conincg was.
C_sample2_7308 Sijn marscap was sisaras.
C_sample2_7309 Dese hadde tfolc .xx. iaer.
C_sample2_7310 Jn bedvanghe harde suaer.
C_sample2_7311 Doe riepsi vp gode met sinne.
C_sample2_7312 Tien tiden was eene profetinne.
C_sample2_7313 Hiet delbora woende in effraym.
C_sample2_7314 So riep balach van neptalim.
C_sample2_7315 Haren man ende seide god.
C_sample2_7316 Die ghebiet di dit ghebod.
C_sample2_7317 Leet te montabor dijn erre.
C_sample2_7318 En̄ sette di daer ter werre.
C_sample2_7319 .xx. dusent nem metti man.
C_sample2_7320 Vā zabulon en̄ van neptalim dan.
C_sample2_7321 God sal di gheuē sekʼlike.
C_sample2_7322 Dar bi dat fison loept die beke.
C_sample2_7323 Jn dine hande cisaras.
C_sample2_7324 Barach sprac in doe niet das.
C_sample2_7325 Du ne wils selue met mi varen.
C_sample2_7326 Jc doe sprac delbora te waren.
C_sample2_7327 Mar een wijf sal hebben die ere.
C_sample2_7328 Sisaras quam die mere.
C_sample2_7329 Dat dat erre ware in porre.
C_sample2_7330 Ten berghe ward van taborre.
C_sample2_7331 Hi vʼsaemde haestelike.
C_sample2_7332 Tote cison bi der beke.
C_sample2_7333 .ccc. dusent ghewapindʼ man.
C_sample2_7334 En̄ .x. dusent ridders der an.
C_sample2_7335 En̄ .ix. ondert waghenē die sniden.
C_sample2_7336 Met sickelen an beden siden.
C_sample2_7337 En̄ andre waghene wien soes wondert.
C_sample2_7338 Met hem .xxi. hondert.
C_sample2_7339 Delbora seide te barach.
C_sample2_7340 Ganc neder vp desen dach.
C_sample2_7341 Sal di god gheuen cisaras.
C_sample2_7342 Hi daelde en̄ al dat met hē was.
C_sample2_7343 En̄ delbora stond ende bat.
C_sample2_7344 Vp den bercg in eere stad.



C_sample2_7345 God gaf cisarase eenen vaer.
C_sample2_7346 Enten sinen die waren daer.
C_sample2_7347 Wint. en̄ haghel. ende reghen.
C_sample2_7348 En̄ blexemē volghē hem dʼ ieghen.
C_sample2_7349 So dat die slringhen entie boghen.
C_sample2_7350 Hem no cleen no grod ne doghen.
C_sample2_7351 Sulc viel vā waghene sulc vp parde.
C_sample2_7352 Die word vʼterden dar vp derde.
C_sample2_7353 Dus dedem al terre ter vlucht.
C_sample2_7354 Cisaras vlo dor die vrucht.
C_sample2_7355 Aldaer haber cineus.
C_sample2_7356 Wonde. en̄ sijn wijf was in huvs.
C_sample2_7357 Haber was comen van ierico.
C_sample2_7358 En̄ was daer ghegoet also.
C_sample2_7359 Onder tfolc van ysrʼl.
C_sample2_7360 Abers wijf die hiet iaghel.
C_sample2_7361 Hi hadde vrede met iabin.
C_sample2_7362 Cisaras die vlo dar in.
C_sample2_7363 En̄ bat dat men daer decken soude.
C_sample2_7364 Oec seidi dat hi drinken woude.
C_sample2_7365 So gaf hem melc en̄ hi sliep vaste.
C_sample2_7366 Doe dursloech soe haren gaste.
C_sample2_7367 Bede de slape en̄ nagheldene daer.
C_sample2_7368 Jeghen derde dat was waer.
C_sample2_7369 Met eenen yserine naghele.
C_sample2_7370 IAbel betekent die baghele.
C_sample2_7371 En̄ die scone maghet marie.
C_sample2_7372 Cisaras en̄ sine partie.
C_sample2_7373 Dats lucifʼ en̄ sine scare.
C_sample2_7374 Die vʼwonnen sijn bi hare.
C_sample2_7375 Die naghel mach bediedē mede.
C_sample2_7376 Den slotel hare reinichede.
C_sample2_7377 Dar soe den duvel bi vʼwan.
C_sample2_7378 Die melc die iaghel gaf dē man.
C_sample2_7379 Dat es ihʼs menscelichede.
C_sample2_7380 Die lucifere bedroech mede.
C_sample2_7381 Den amer dar soe mede sloech.
C_sample2_7382 Ghelijct den cruce ghenoech.
C_sample2_7383 Bi marien reinichede.
C_sample2_7384 En̄ bi ihʼs menscelichede.
C_sample2_7385 Ende bi den cruce es openbare.
C_sample2_7386 Ghesconfiert al des duuels scare.



C_sample2_7387 DAer na saen so quam barach.
C_sample2_7388 Jaghel toghedem waer hi lach.
C_sample2_7389 Dod dar hi also liep naer.
C_sample2_7390 Aldus seide delbora waer.
C_sample2_7391 Dat een wijf soude hebbē den zeghe.
C_sample2_7392 Barach ledde therre an weghe.
C_sample2_7393 Jeghen abin en̄ sijn erre grod.
C_sample2_7394 Dien sloech hi al daer te dod.
C_sample2_7395 Ende asor sine houesstede.
C_sample2_7396 Veldi al tegader mede.
C_sample2_7397 Barach ende delbora.
C_sample2_7398 Songhen en̄ louedē gode dʼ na.
C_sample2_7399 Die so dicken en̄ so wel.
C_sample2_7400 Bescudde die van ysrʼl.
C_sample2_7401 Doe waren si in vreden dʼ naer.
C_sample2_7402 Sonder vechten .xl. iaer.
C_sample2_7403 Apollo was in delboran tiden.
C_sample2_7404 Die de heidine langhe siden.
C_sample2_7405 Anbeden in menech land.
C_sample2_7406 Hi was die eerste die arpe vand.
C_sample2_7407 Ende die visierde eerst visike.
C_sample2_7408 Dat was eene wiseit rike.
C_sample2_7409 Esculapis. vantse oec sijn sone.
C_sample2_7410 Met eere blexeme was die gone.
C_sample2_7411 Vʼbernet en̄ sine boeke mede.
C_sample2_7412 Dus bleef die behendichede.
C_sample2_7413 Vʼloren wel .v.hondert iaer.
C_sample2_7414 Totien datse ypocras vant dʼ naer.
C_sample2_7415 Tien tiden maecte oec ylus som.
C_sample2_7416 Van troien den tor ylom.
C_sample2_7417 Tien tiden sloech dod ꝑcheus.
C_sample2_7418 Den coninc acrisius.
C_sample2_7419 En̄ maecte conincrike mede.
C_sample2_7420 Tote nic ter ouder stede.
C_sample2_7421 Dat te voren in argos was.
C_sample2_7422 Also als ict bescreuen las.
C_sample2_7423 ANderwarf mesdede seere.
C_sample2_7424 Ysrʼl ieghen onsen onsen here.
C_sample2_7425 Do liethise dwinghen dan.
C_sample2_7426 Den lieden van madian.
C_sample2_7427 En̄ dien vā amalech dat es waer.
C_sample2_7428 Diese dvonghen .vij. iaer.



C_sample2_7429 Elx iaers verheredsi hare coren.
C_sample2_7430 En̄ hare beesten alse wijt horen.
C_sample2_7431 Doe riepen si an gode ghenaden.
C_sample2_7432 En̄ hi heuet bem beraden.
C_sample2_7433 Eenen ꝓphete die hem saen.
C_sample2_7434 Vʼmaende wat hem was ghedaen.
C_sample2_7435 Van gode diese node liet.
C_sample2_7436 Mar sine wilden horen niet.
C_sample2_7437 Doe quā dīghel vā hemelrike.
C_sample2_7438 Tote eenē ioas die was rike.
C_sample2_7439 En̄ hadde eenē sone hiet ghedoen.
C_sample2_7440 Die darscede corē omme dat doen.
C_sample2_7441 Dat hire tʼ nod bi leuen soude.
C_sample2_7442 Die inghel die seide die gods oude.
C_sample2_7443 Si metti starxt meneghʼ manne.
C_sample2_7444 Gedoen andworde danne.
C_sample2_7445 Of god met ons ware tvi.
C_sample2_7446 Ware ons dongheual dus bi.
C_sample2_7447 Dinghel seide nu vare.
C_sample2_7448 Jc gheuedi cracht en̄ sende di dare.
C_sample2_7449 Dattv tfolc van madian.
C_sample2_7450 Te dod slaes als eenen man.
C_sample2_7451 Gedoen hiltene ouʼ .i. man.
C_sample2_7452 En̄ seide gaet niet van mi dan.
C_sample2_7453 Eer ic mach weder tote di comen.
C_sample2_7454 Hi heuet een hoekin ghenomen.
C_sample2_7455 En̄ soud en̄ brochte mede brod.
C_sample2_7456 Den inghel hi de spise bod.
C_sample2_7457 Die inghel hiet hem ouʼ een.
C_sample2_7458 Dat hise leide vp eenen steen.
C_sample2_7459 En̄ hi tsop daer vte ghieten soude.
C_sample2_7460 Maer die inghel asse hi woude.
C_sample2_7461 Hadde eene roede na mans wise.
C_sample2_7462 Ende die stac hi an de spise.
C_sample2_7463 En̄ vier quam dar vd̶ten stene.
C_sample2_7464 Diet al vʼbarn grod en̄ clene.
C_sample2_7465 Mettien ontfoer hi mettʼ vard.



C_sample2_7466 Gedoen die ward vervard.
C_sample2_7467 God riep hi wat sal mijns ghescien.
C_sample2_7468 Dat ic den inghel hebbe ghesien.
C_sample2_7469 Onse here seide vʼuaerdi niet.
C_sample2_7470 Des nachts ghebod hi hem en̄ hiet.
C_sample2_7471 Dat hi brake den outaer.
C_sample2_7472 Die sijn vader maecte daer.
C_sample2_7473 Jn baals here des afgods.
C_sample2_7474 Gedoen ontsach hem tghebods.
C_sample2_7475 En̄ dede snachts dat hem god ghebod.
C_sample2_7476 Des daghes ward mens gheware al blod.
C_sample2_7477 En̄ die liede van dʼ stede.
C_sample2_7478 Seiden ioas die dat dede.
C_sample2_7479 Dinen sone brinc ons vord.
C_sample2_7480 Laten steruen dor dese mord.
C_sample2_7481 Hi sprac wildine berechten al.
C_sample2_7482 Es hi god vreke hem baal.
C_sample2_7483 Dus lietent bliuen ghene man.
C_sample2_7484 Amalec ende madian.
C_sample2_7485 Destruerden ysrʼl.
C_sample2_7486 En̄ laghen int dal van ysrʼl.
C_sample2_7487 Die heleghe gheest quam ī gedeone.
C_sample2_7488 Hi ontboet folc van Zabulone.
C_sample2_7489 Vā manasse van neptalim.
C_sample2_7490 En̄ vā aser die quam̄ te him.
C_sample2_7491 Met .xxxij. dusent tien daghē.
C_sample2_7492 Selue quā hi met sinē maghen.
C_sample2_7493 En̄ eesscede van onsen here.
C_sample2_7494 Een tekin dor sijn selues eere.
C_sample2_7495 Een vlies leidi vp die herde.
C_sample2_7496 En̄ bat gode vor sine warde.
C_sample2_7497 Dat die dau quame in dat vlies.
C_sample2_7498 En̄ derde niet ne hadde dies.
C_sample2_7499 Dit dede god dor sine bede.
C_sample2_7500 Ten naesten daghe dedi mede.
C_sample2_7501 Des daus der vte wel eene scelle.
C_sample2_7502 Echt so bad die deghen snelle.
C_sample2_7503 Des anders nachts dat doe de vacht.
C_sample2_7504 Droeghe bleue bi dʼ gods cracht.
C_sample2_7505 En̄ die herde bedouwen soude.
C_sample2_7506 So mochtsi vechten alse die boude.
C_sample2_7507 Dit dede god dor hem openbare.



C_sample2_7508 Dat hi des segghen seker ware.
C_sample2_7509 DAt vlies dat sachte es en̄ wit.
C_sample2_7510 Es die lechame ombesmit.
C_sample2_7511 Vā dʼ reinre maghet marien.
C_sample2_7512 Die alle tonghen benedien.
C_sample2_7513 Die dau die vallet hemelike.
C_sample2_7514 Vp die herde van hemelrike.
C_sample2_7515 Also dedi in dat vlies.
C_sample2_7516 Dats ihʼs sijt seker dies.
C_sample2_7517 Die hemelike in hare quam.
C_sample2_7518 En̄ hare gaf en̄ niet ne nam.
C_sample2_7519 Met suuʼhede danse hadde eer.
C_sample2_7520 En̄ helechdse emmermeer.


C_sample3_17444 Judiths geeste gaet hier an.
C_sample3_17445 Van liue wijf van hertē man.
C_sample3_17446 Verstaet mi wel na cirus dod.
C_sample3_17447 Ward een arfaxat grod.
C_sample3_17448 En̄ veste ecbatanis die stede.
C_sample3_17449 Die staet int landscap en̄ heet mede.
C_sample3_17450 Om dat hi wilde moghenlike.
C_sample3_17451 Winnen van meden tconincl̶rike.
C_sample3_17452 Nabugodonosor cambices.
C_sample3_17453 Cirus sone vʼnoide des.
C_sample3_17454 Hem gaf die vadʼ eer hi bleef dod.
C_sample3_17455 Niniue die stede grod.



C_sample3_17456 Ende van assirien dat land.
C_sample3_17457 .xii. iaer dat es becant.
C_sample3_17458 Droech hi crone vor cirus dod.
C_sample3_17459 Die gaf arfaxat weder stod.
C_sample3_17460 En̄ sloechen dod en̄ wan dat land.
C_sample3_17461 Doe hi hadde in sijn hand.
C_sample3_17462 Bede ꝑcen en̄ meden.
C_sample3_17463 En̄ al des vaders moghentheden.
C_sample3_17464 Vʼhief sijn herte der na.
C_sample3_17465 En̄ hi sende in cicilia.
C_sample3_17466 Ende in al de lande omtrent hem.
C_sample3_17467 Al tote in iherusalem.
C_sample3_17468 En̄ hescede chens en̄ ghauel mede.
C_sample3_17469 Meerrer dan oit sin vader dede.
C_sample3_17470 En̄ si ontseiden hem alle ghauel.
C_sample3_17471 Doe nam hi sinen coninc stauel.
C_sample3_17472 Olofornesse en̄ ghebod.
C_sample3_17473 Dat hi name sijn herre grod.
C_sample3_17474 En̄ hi niemens ne vʼmede.
C_sample3_17475 No burgh no land no ghene stede.
C_sample3_17476 Hi voer vd met meneghen man.
C_sample3_17477 En̄ storde tland van madian.
C_sample3_17478 Ende tland van cicilia.
C_sample3_17479 En̄ mesopotania.
C_sample3_17480 Doe badē die prīchen om ghenaden.
C_sample3_17481 Doe namen si vp borghe en̄ staden.
C_sample3_17482 En̄ velledse allegader neder.
C_sample3_17483 Alle afgode vord en̄ weder.
C_sample3_17484 Brac hi sticken cleen en̄ grod.
C_sample3_17485 Om dat cambises ghebod.
C_sample3_17486 Want hi wilde wesen god.
C_sample3_17487 Als vʼnam̄ dat suare ghebot.
C_sample3_17488 Die jueden van ihʼrʼlʼm.
C_sample3_17489 Waren si vʼuard van hem.
C_sample3_17490 Dat hi niet al sulke scade.
C_sample3_17491 Dē tempel ons heren dade.
C_sample3_17492 Si vestē de weghe sere.
C_sample3_17493 En̄ baden an onsen here.
C_sample3_17494 Doe vʼnaemt olofʼnus wel.
C_sample3_17495 Dat die kindʼ van ysrʼl.
C_sample3_17496 De weghe sloten harenthare.
C_sample3_17497 En̄ vraghede wat volke dat ware.



C_sample3_17498 Dar sprac die prinche dʼ amoniten.
C_sample3_17499 Achior die van ouden viten.
C_sample3_17500 Bekende hoe dat volc quam.
C_sample3_17501 Van den goeden abraham.
C_sample3_17502 En̄ hoe si dor die rode ze ghinghen.
C_sample3_17503 Ende god niet wilde ghehinghen.
C_sample3_17504 Dat hem niemen mochte scaden.
C_sample3_17505 Als langhe alsi wel daden.
C_sample3_17506 Mar dadē si sonde hi lietse plaghen.
C_sample3_17507 Niewinghe oec in corten daghen.
C_sample3_17508 Heuet hise van den bandē ontbonden.
C_sample3_17509 Dar hise in dor hare sonden.
C_sample3_17510 Nabugodonosor binden liet.
C_sample3_17511 En̄ wildi vʼwinnen dit diet.
C_sample3_17512 Veresscet of hem god es grā.
C_sample3_17513 Wi bindse alle alst ware een lam.
C_sample3_17514 Mar eist dat hi hem es houd.
C_sample3_17515 So ne dieter toe ne ghene ghewoud.
C_sample3_17516 Om dit balch hem olofernes.
C_sample3_17517 En̄ seide ic sal di beuroeden des.
C_sample3_17518 Dat gheen god ne si achior.
C_sample3_17519 Sonder nabugodonosor.
C_sample3_17520 Mijn grote here cambices.
C_sample3_17521 Du moets met hem wes ghewes.
C_sample3_17522 Als icse winne en̄ di mede.
C_sample3_17523 So sultu wei̶n̶i̶ten die warhede.
C_sample3_17524 Olofʼnes hiet hem daer na.
C_sample3_17525 Leden in beculia.
C_sample3_17526 Eene pord die hi wilde winnen.
C_sample3_17527 Mar doe ontsaghen si die vā binnen.
C_sample3_17528 En̄ bonden an .i. boem daer.
C_sample3_17529 Der steden een deel naer.
C_sample3_17530 So datten die van binnen namen.
C_sample3_17531 En̄ brochten ondʼ al tfolc te samen.
C_sample3_17532 En̄ seide wat hi hadde mesdaen.
C_sample3_17533 Doe behildsine sonder waen.
C_sample3_17534 Hier naer benam hē buten t̶l̶e̶u̶e̶n̶ therre.



C_sample3_17535 So twater dat si sonder werre.
C_sample3_17536 Vp wilden gheuen hare stad.
C_sample3_17537 Ende seiden onder hem dat.
C_sample3_17538 Hilt hem god niet binnen .v. daghen.
C_sample3_17539 Dat si emmʼ wilden waghen.
C_sample3_17540 Eene wedue nv merct dit.
C_sample3_17541 Was in die stad die hiet iudith.
C_sample3_17542 Dor scone en̄ reine van liue.
C_sample3_17543 So scalt die papen als kaitiue.
C_sample3_17544 Dat si termine emmermere.
C_sample3_17545 An die dueghet van onsen here.
C_sample3_17546 Setten souden dat ware quaet.
C_sample3_17547 En̄ soe seide minen raet.
C_sample3_17548 Ne willic v altoes niet leren.
C_sample3_17549 Mar ic sal doen twerc ons heren.
C_sample3_17550 Staet tʼ porten ic wille vte gaen.
C_sample3_17551 Mettien porredse haer saen.
C_sample3_17552 En̄ haer ioncwijf droech spise en̄ dranc.
C_sample3_17553 Met hare en̄ dede vdward den ganc.
C_sample3_17554 Mar so scone was soe besonder.
C_sample3_17555 Dats die papen hadden wonder.
C_sample3_17556 En̄ baden dor hare wale.
C_sample3_17557 Dat soe ghinc ten berch ten dale.
C_sample3_17558 Vincse de spieres alte hand.
C_sample3_17559 En̄ ledense al daer soe vand.
C_sample3_17560 Oloferne die sat al dare.
C_sample3_17561 Onder eenen diere sporware.
C_sample3_17562 Van siden en̄ van goude vʼheuen.
C_sample3_17563 En̄ menech steen dar in gheweuen.
C_sample3_17564 Talreest dat hise heuet vʼsien.
C_sample3_17565 Ward sijn herte gheuaen mettien.
C_sample3_17566 En̄ so neech hem openbare.
C_sample3_17567 Oloferne sprac te hare.
C_sample3_17568 Sech twi caemstu totons nedʼ.
C_sample3_17569 Judith die andworde wedʼ.
C_sample3_17570 Ons volc bliuet vʼloren saen.
C_sample3_17571 Want heuet sere mesdaen.
C_sample3_17572 God heuet mi ghesent bedi.
C_sample3_17573 Dat ic draghe bodscepe te di.
C_sample3_17574 Ende ic te ihʼrʼlʼm.
C_sample3_17575 Leedde en̄ danne nem.
C_sample3_17576 Al tfolc onder dijn ghebot.



C_sample3_17577 Hi seide dod mi dijn god.
C_sample3_17578 So sultu grote vrouwe met vs.
C_sample3_17579 Sijn in nabugodonosors huvs.
C_sample3_17580 Hi deedse leedden al daer tʼ stad.
C_sample3_17581 Al daer lach sijn grote scat.
C_sample3_17582 So dat in dit hem ghebat.
C_sample3_17583 Dat hi hare orlouede dat.
C_sample3_17584 Dat so nachts vte moeste gaen.
C_sample3_17585 Haren god te biddene dits ghedaen.
C_sample3_17586 Hi liet hare al. haren wille doen.
C_sample3_17587 Drie nachte dedsoe haer orisoen.
C_sample3_17588 En̄ ghinc al daer so wilde mede.
C_sample3_17589 Olofʼnes harde bidden dede.
C_sample3_17590 Dat soe bi hem slapen soude.
C_sample3_17591 En̄ soe seide dat soe woude.
C_sample3_17592 En̄ quam te hem wel gheparert.
C_sample3_17593 En̄ als hi siet dat dat hi beghert.
C_sample3_17594 Dranc hi van ioien so den wijn.
C_sample3_17595 Dat hi ghinc slapen als een suijn.
C_sample3_17596 Judith die hiet haren ioncwiue.
C_sample3_17597 Dat soe vor die dore bliue.
C_sample3_17598 Selue ghinc soe vor hem staen.
C_sample3_17599 En̄ bat an gode saen.
C_sample3_17600 Dat hise starkede tʼre stont.
C_sample3_17601 Tolofʼnes houede stont.
C_sample3_17602 Eene colūme dar an een suard.
C_sample3_17603 Dat trac iudith metter vard.
C_sample3_17604 En̄ sloech hem thouet af met .ij. slaghē.
C_sample3_17605 Haren ioncwiue heuet soe ghedᵃghen.
C_sample3_17606 En̄ nam den dierē sporeware.
C_sample3_17607 En̄ ghinc tʼ steden ward met hare.
C_sample3_17608 Want haer gaen niemen benam.
C_sample3_17609 Teerst dat soe tʼ porten quam.
C_sample3_17610 Riep soe god es met ons ondoe.
C_sample3_17611 Al dat volc dat quāmer toe.
C_sample3_17612 Met lichte en̄ soe toghede dare.
C_sample3_17613 Dat houet en̄ den sporeware.
C_sample3_17614 En̄ seide louet gode met vlite.
C_sample3_17615 Alse achior die amonite.
C_sample3_17616 Olofʼnes houet vʼsach.
C_sample3_17617 Van vare hi in ommacht lach.
C_sample3_17618 Doe hi bequam dedi tien tiden.



C_sample3_17619 Hem na die juedsce wet besniden.
C_sample3_17620 En̄ bleef ghelouech na die vre.
C_sample3_17621 Thouet hiet iudith vp den mure.
C_sample3_17622 Hanghen en̄ men dan bestaet.
C_sample3_17623 Gherre mettʼ dagheraet.
C_sample3_17624 Oec sendemen boden in allen steden.
C_sample3_17625 Dat si ieghen die viande streden.
C_sample3_17626 Tilike die iueden vd quamen.
C_sample3_17627 Mar doe die heidine dat vʼnamen.
C_sample3_17628 Dat olofernes selue was dod.
C_sample3_17629 Vlo alt herre dor die nod.
C_sample3_17630 En̄ die iueden volgheden naer.
C_sample3_17631 Ende sloegher meneghen al daer.
C_sample3_17632 Binnen .xxx. daghen hebbets ghelof.
C_sample3_17633 Ne haelden si cume den rof.
C_sample3_17634 En̄ wat so olofʼnes was.
C_sample3_17635 Hadde al iudith als ict las.
C_sample3_17636 En̄ iudith sanc gode eenen sanc.
C_sample3_17637 Dar soe vorseide in sondʼ wanc.
C_sample3_17638 Den doemesdach entat de quade.
C_sample3_17639 Ghepijnt souden sijn sondʼ ghenade.
C_sample3_17640 Te ihʼrʼlʼm voer soe der naer.
C_sample3_17641 En̄ offerde onsen here daer.
C_sample3_17642 Olofernes grote rikede.
C_sample3_17643 Dien zeghe dach hiet men vieren mede.
C_sample3_17644 En̄ iudith die was der na.
C_sample3_17645 Altoes gheeten cambisa.
C_sample3_17646 So leuede .c. iaer en̄ .v.
C_sample3_17647 Doe sciet soe van desen liue.
C_sample3_17648 Cambices nabugodonosor.
C_sample3_17649 Die wan dʼna meneghen tor.
C_sample3_17650 Jn egypten en̄ wan tland.
C_sample3_17651 Oec maecti dat si v becant.
C_sample3_17652 Jn egypten babilone.
C_sample3_17653 Dar in die soutaen draghet crone.
C_sample3_17656 Doe hi egypten rumde tland.
C_sample3_17657 Ward hi sere siec te hand.
C_sample3_17658 Jn damasch so bleef hi dod.
C_sample3_17659 Cambices die here grod.


C_sample4_22979 Ons here quam al daer.
C_sample4_22980 Als een die moede es en̄ hi sit.
C_sample4_22981 Vp eene fonteine heet iacops pit.
C_sample4_22982 Die apostelen waren in die stede.
C_sample4_22983 Om spise te copene mede.
C_sample4_22984 Een wijf quam gaende dar hi sat.
C_sample4_22985 Om watʼ en̄ ons here bat.
C_sample4_22986 Dat soe hem drinken gaue.
C_sample4_22987 Twijf andworde dus der aue.
C_sample4_22988 Want soene iuede sach bedi.
C_sample4_22989 Hoe moghestu drinken van mi.
C_sample4_22990 Want ic bem eene samaritane.
C_sample4_22991 Hier voren dedit te uʼstane.
C_sample4_22992 Dat salmanasar die coninc.
C_sample4_22993 Tfolc van ysrʼl al vinc.
C_sample4_22994 Metten coninc ozee.
C_sample4_22995 Darna haddē si coninghe nēmee.
C_sample4_22996 Jn tland voerdise van caspia.
C_sample4_22997 Dar se alexandʼ sloech der na.
C_sample4_22998 Sijn volc sendi in ysrʼl.
C_sample4_22999 Dat land te winne doe wordē hem fel.
C_sample4_23000 Lewen die god sende in tland.
C_sample4_23001 Hier ontfinghen si te hand.
C_sample4_23002 Die iuedsce wet en̄ dat besniden.
C_sample4_23003 Hier toe had si tallen tiden.



C_sample4_23004 Afgode dar si ghelofden ane.
C_sample4_23005 Diet hieten samaritane.
C_sample4_23006 Van samaria die stede.
C_sample4_23007 Haer vate no haer spise mede.
C_sample4_23008 Ne wilden de iueden niet onbaren.
C_sample4_23009 Van desen waest dat twijf te waren.
C_sample4_23010 Dar ons here drinken bat.
C_sample4_23011 En̄ hi seide dar ter stad.
C_sample4_23012 Dat soe hadde gat .v. man.
C_sample4_23013 En̄ dar soe hare nu hilde ane̶.
C_sample4_23014 Dat soe sine amie ware.
C_sample4_23015 Doe seide twijf al openbare.
C_sample4_23016 Jc sie dattu ꝓphete sijs.
C_sample4_23017 Ons vorders waren wijs.
C_sample4_23018 Baden gode en̄ dienden him.
C_sample4_23019 Hier vp den berch te garissim.
C_sample4_23020 En̄ ghi seghet dat men hem.
C_sample4_23021 Sal offren in iherusalem.
C_sample4_23022 Ons here andworde hare.
C_sample4_23023 Wijf ghelof mi openbare.
C_sample4_23024 Dat die tijt es comen mede.
C_sample4_23025 Dat te ihʼrʼlʼm in die stede.
C_sample4_23026 Noch hier ne suldi bidden niet.
C_sample4_23027 An desen worden hi bediet.
C_sample4_23028 Dat men gode al ouer al.
C_sample4_23029 Met gheloue anebeden sal.
C_sample4_23030 Niet te ihʼrʼlʼm allene.
C_sample4_23031 Alsmen doe dede so clene.
C_sample4_23032 Tgheloue was in erderike.
C_sample4_23033 Twijf andworde cortelike.
C_sample4_23034 Jc weet wel dat kerst comen sal.
C_sample4_23035 En̄ als hi comt hi saelt ons al.
C_sample4_23036 Segghen en̄ doen vʼstaen.
C_sample4_23037 Ons here andworde saen.
C_sample4_23038 Jc bemt doe lietso haren stoop.
C_sample4_23039 Tʼ stad ward dede soe haren loop.
C_sample4_23040 En̄ seide den porters dan.
C_sample4_23041 Comt en̄ siet hier eenen man.
C_sample4_23042 Die mi al heuet bediet.
C_sample4_23043 So wat dat mi es ghesciet.
C_sample4_23044 Mach dat xp̄s doch hiet wesen.
C_sample4_23045 Tfolc quam vtʼ stad na desen.



C_sample4_23046 En̄ doe hise sach comen dare.
C_sample4_23047 Seidi dat coren ware.
C_sample4_23048 Ghereet ten oeste dat bediede.
C_sample4_23049 Ghereet te ghelouene liede.
C_sample4_23050 Sodat si hem baden dat.
C_sample4_23051 Dat hi met hem ghinghe in die stad
C_sample4_23052 En̄ was met hem .ij. daghe mede.
C_sample4_23053 Dar hire vele ghelouen dede.
C_sample4_23054 Uan sichat quam hi der na.
C_sample4_23055 Jn galilee tote chana.
C_sample4_23056 Dar een coninc sijn was.
C_sample4_23057 Dat bediede als ict las.
C_sample4_23058 Een die moghenste van den lande.
C_sample4_23059 Na dien coninc als ict kende.
C_sample4_23060 Jn cafarnaum lach siec sijn sone.
C_sample4_23061 Onsen here bat die gone.
C_sample4_23062 Dat hire quame en̄ hine ghenase.
C_sample4_23063 God scaltene ghelijc dien duase.
C_sample4_23064 Want hi pensde in sijn ghedochte.
C_sample4_23065 Dat hine ghenesen niet ne mochte.
C_sample4_23066 Hi ne waerre selue ghegaen
C_sample4_23067 Doch hefti also vulstaen.
C_sample4_23068 Dat god te hem ghesproken heuet.
C_sample4_23069 Ganc tote huvs dijn sone leuet.
C_sample4_23070 Metten worde hine ghenas.
C_sample4_23071 Dar hi selue niet ne was.
C_sample4_23072 Die man en̄ sine meisniede.
C_sample4_23073 Ghelofden doet aldus ghesciede.
C_sample4_23074 Hiertoe bescriuet ons dus ian.
C_sample4_23075 Nv segghen dandre drie vor dan
C_sample4_23076 Leui die oec hiet matheus.
C_sample4_23077 Maecte onsen here in sijn hvus.
C_sample4_23078 Eene werscep horic tellen.
C_sample4_23079 Dar aten mede leuis ghesellen.
C_sample4_23080 Publicane dat bediet.
C_sample4_23081 Volc dat vele der werelt pliet.
C_sample4_23082 Die fariseen die hem mede.



C_sample4_23083 Vʼhieuen in die helechede.
C_sample4_23084 Als die vroet waende sijn sere.
C_sample4_23085 Begreper bi onsen here.
C_sample4_23086 Dat hi at metten sonderen.
C_sample4_23087 Mar hi andworde te waren.
C_sample4_23088 Jc ne bem bi di niet comen al.
C_sample4_23089 Dat ic di rechte roepen sal.
C_sample4_23090 Mar sondaers die ebben mesdaen.
C_sample4_23091 Dat si penitentie ontfaen.
C_sample4_23092 Oec begrepsi alsi saghen.
C_sample4_23093 Dat sine ionghers niet ne plaghen.
C_sample4_23094 Te vastene mar ons here.
C_sample4_23095 Die onsculdechse alle sere.
C_sample4_23096 Jn dien dat tfolc was ongheleerd.
C_sample4_23097 En̄ niewinghe an hem ghekeerd.
C_sample4_23098 En̄ hi vlescelike met hem ware.
C_sample4_23099 Mar alst ghesciede dar nare.
C_sample4_23100 Dat hi hem warde ghenomen.
C_sample4_23101 So souds hem vele te vastene comen.
C_sample4_23102 Die fariseen wilden mettien.
C_sample4_23103 Eens hemels tekin van hem sien.
C_sample4_23104 Mar hi ontseit hem en̄ seide me.
C_sample4_23105 Dat heidine volc van niniue.
C_sample4_23106 Beter ware danne si.
C_sample4_23107 En̄ seide redene waer bi.
C_sample4_23108 Want si penitentie daden.
C_sample4_23109 Doe ionas dreghede van scaden.
C_sample4_23110 En̄ hi meerre dan ionas ware.
C_sample4_23111 Oec seidise argher openbare.
C_sample4_23112 Dan die heidine coninghe.
C_sample4_23113 Die dor cracht van salomons sinne.
C_sample4_23114 Van verren quam soeken die mare.
C_sample4_23115 En̄ hi wiser dan salomon ware.
C_sample4_23116 DJe prince tʼ synagoghen quam.
C_sample4_23117 Tote onsen here als ict vʼnam.
C_sample4_23118 En̄ anebedene en̄ seide mede.
C_sample4_23119 Mijn wijf es dod nv ter stede.
C_sample4_23120 Com en̄ lech dine hand vp hare.
C_sample4_23121 So sal leuen openbare.
C_sample4_23122 Mar doe hi dar ward soude gaen.
C_sample4_23123 Quam een wijf an hem saen.
C_sample4_23124 Die ghebloet hadde .xii. iaer.



C_sample4_23125 En̄ taste allene die vasen daer.
C_sample4_23126 Van sinen mantele als ict las.
C_sample4_23127 Mettien gheloue soe ghenas.
C_sample4_23128 Van sente ambrosise machmen lesen.
C_sample4_23129 Dat dit martha soude wesen.
C_sample4_23130 Marien suster magdalene.
C_sample4_23131 Jh̄s en̄ sine ionghers ghemene.
C_sample4_23132 Quamen daer woende iairus.
C_sample4_23133 Dat die prince hi ghinc in thuvs.
C_sample4_23134 Pietre leeddi mede danne.
C_sample4_23135 Jacop den meerren en̄ oec ianne.
C_sample4_23136 En̄ der ioncvrouwen moedʼ en̄ vadʼ.
C_sample4_23137 Die andre dreef hi vp alle gadʼ.
C_sample4_23138 Want sine bespotten dat hi riep.
C_sample4_23139 Dat die dochter laghe en̄ sliep.
C_sample4_23140 Om dat hise vʼsceden vant.
C_sample4_23141 Die ioncvrouwe nam hi bi dʼ hand.
C_sample4_23142 Hi hiet dat soe soude vp staen.
C_sample4_23143 En̄ hiet haer tetene gheuen saen.
C_sample4_23144 Dats vʼrisenesse warachtech.
C_sample4_23145 Men vint touerie so machtech.
C_sample4_23146 Dar men die dode bi doet vʼrisen.
C_sample4_23147 Mar sine heten in ghenre wisen.
C_sample4_23148 Van danen so scriuet matheꝰ.
C_sample4_23149 So ghinc ons here ihʼs.
C_sample4_23150 Tue blende volchdē hem om tgone.
C_sample4_23151 En̄ riepen ihʼu dauids sone.
C_sample4_23152 Ontfarme onsʼ doe hi thvus qᵃm.
C_sample4_23153 Te nazaret als ict vernam.
C_sample4_23154 Tasti haer oghen en̄ si ondaden.
C_sample4_23155 Met hetene heftise gheladen.
C_sample4_23156 Dattet niemene worde becant.
C_sample4_23157 Nochtan seid sijt al dore in tland.
C_sample4_23158 Doe si ghesceden waren dane.
C_sample4_23159 Als ons mede doen te uʼstane.
C_sample4_23160 Bede marcus en̄ lucas.
C_sample4_23161 En̄ die beseten was.



C_sample4_23162 Metten viant men brochte.
C_sample4_23163 Die oec spreken niet ne mochte.
C_sample4_23164 Ons here dreef vte den viant.
C_sample4_23165 En̄ die stomme sprac te hand.
C_sample4_23166 Doe prijsdene daer menech een.
C_sample4_23167 Mar die quade fariseen.
C_sample4_23168 Seiden ouʼ een te samen.
C_sample4_23169 Dat hi belsebuvx namen.
C_sample4_23170 Die prince van duvlen waren.
C_sample4_23171 Die duuele vte dreuen van h̶vare.
C_sample4_23172 Jh̄s andworde daer ter stede.
C_sample4_23173 Of ic bi belsebuvx moghentede.
C_sample4_23174 Dien viant vʼdriuen can.
C_sample4_23175 Bi wies cracht doent uwe kindʼ dan.
C_sample4_23176 Want die iueden dat al wisten.
C_sample4_23177 Dat ondʼ hem waren exorsisten.
C_sample4_23178 Dat luvd besuerrers in onse tale.
C_sample4_23179 Die de duuele consten wale.
C_sample4_23180 Vten mensce varen doen.
C_sample4_23181 En̄ die worde vant salomon.
C_sample4_23182 Ende dat seiden si openbare.
C_sample4_23183 Dat van gods aluen ware.
C_sample4_23184 Mar die miracle ons heren.
C_sample4_23185 Wilden si ten quaetsten keren.
C_sample4_23186 HJer naer seghet lucas dat.
C_sample4_23187 Dat ihʼs quam in eene stad.
C_sample4_23188 Dat hem een fariseus bat.
C_sample4_23189 Also dat hi mettem at.
C_sample4_23190 Al dat quam met grotē wene.
C_sample4_23191 Die besondechde magdalene.
C_sample4_23192 En̄ dwoech met tranen sine voete.
C_sample4_23193 Met haren hare wreef soese soete.
C_sample4_23194 Ghene fariseus hiet symoen.
C_sample4_23195 En̄ pensde in sijn doen.
C_sample4_23196 Waerd dat dese een ꝓphete ware.
C_sample4_23197 Hi soude weten openbare.
C_sample4_23198 Datten een sondech wijf an tast.
C_sample4_23199 Aldus begreep hi sinen gast.
C_sample4_23200 Mar ons here die ontfanc.
C_sample4_23201 Hem met redenen te hand.
C_sample4_23202 En̄ seide haer ware vele vʼlaten.
C_sample4_23203 Want soe mindene vtʼmaten.



C_sample4_23204 Aldaer en̄ ter seluer stonden.
C_sample4_23205 Vʼgaf haer god hare sonden.
C_sample4_23206 En̄ soe volchdem na.
C_sample4_23207 Ons here ghinc in iudea.
C_sample4_23208 Jn eenen casteel quam hi ghegaen.
C_sample4_23209 Dar heftene in haer huvs ontfaen.
C_sample4_23210 Martha die suster marien.
C_sample4_23211 En̄ diendem en̄ sire partien.
C_sample4_23212 Maria sat bi sinen voeten.
C_sample4_23213 En̄ horde spreken ihʼs den soeten.
C_sample4_23214 Martha beclaghede die magdalene.
C_sample4_23215 Dat soese dienen liet allene.
C_sample4_23216 Dar prijsde god marien sere.
C_sample4_23217 So wijslike en̄ in sulken kere.
C_sample4_23218 Dat hi altoes in ghenre wijs.
C_sample4_23219 Marthen oec ne sprac mesprijs.


C_sample5_33296 De murdeners die dē tempel heldē.
C_sample5_33297 Rusten in dʼ werre selden.
C_sample5_33298 Doch visierden si dese mord.
C_sample5_33299 An de west side nv hord.
C_sample5_33300 Stont een portael grod en̄ diere.
C_sample5_33301 Dar droechsi hout sciere.
C_sample5_33302 Bitum̄ en̄ sulfer mede.
C_sample5_33303 En̄ weken danē van dʼ stede.
C_sample5_33304 Ghelijc of si ghelouech warē.
C_sample5_33305 Vele riese van der scaren.
C_sample5_33306 Volchden en̄ clomm̄ naer.
C_sample5_33307 Met leedren vp dat portael daer.
C_sample5_33308 Dat dochte den vroedē wesen quaet.



C_sample5_33309 Alse dat iuedsce volc vʼstaet.
C_sample5_33310 Dat portael vul was al te hand.
C_sample5_33311 Staken si ghindʼ in den brand.
C_sample5_33312 Doe ward al te hand ontsteken.
C_sample5_33313 Die romeine met desen treken.
C_sample5_33314 Worden begaen dar was gheen vlien.
C_sample5_33315 Titus die dit heft vʼsien.
C_sample5_33316 Was droeue war hi ne const ghewrekē.
C_sample5_33317 Met aldus danen treken.
C_sample5_33318 Storuē si wel na alte male.
C_sample5_33319 Dier waren in den portale.
C_sample5_33320 Dar na brakent de iueden al.
C_sample5_33321 Mar aldus danech mesual.
C_sample5_33322 Makede de romeine vroet.
C_sample5_33323 Elc heft hem te nouwʼ ghehoet.
C_sample5_33324 Ten naestē daghe so ontstaken.
C_sample5_33325 De romeine om dese saken.
C_sample5_33326 Dat portael in de nord side.
C_sample5_33327 Al om den tempel ī den tide.
C_sample5_33328 Was aldusdaneghe mord.
C_sample5_33329 Nv hord een deel van der pord.
C_sample5_33330 Dar was dongher also grod.
C_sample5_33331 Noit man ne horde des ghenod.
C_sample5_33332 Om spise vochtsi meneghen wijch.
C_sample5_33333 Dar omme was al de crijch.
C_sample5_33334 Ja de dieue ondechten mede.
C_sample5_33335 De dode liede van dʼ stede.
C_sample5_33336 En̄ ondʼsochtense om eten.
C_sample5_33337 Riemen scoen als wijt weten.
C_sample5_33338 Aten si dar tlijf mede hilden.
C_sample5_33339 En̄ toude leder van den scilden.
C_sample5_33340 Ja hoi nochtan wat sal dies meer.
C_sample5_33341 Hord hier iammʼ en̄ seer.
C_sample5_33342 Een wijf vā ouʼ de iordane.
C_sample5_33343 Die wilen rike was als ic wane.
C_sample5_33344 Marie so hiet soe bi nam̄.
C_sample5_33345 Doe andʼ liede ī ihʼrʼlʼm qᵃmē.



C_sample5_33346 Quam soere mede en̄ ward besetē.
C_sample5_33347 Metten andren als wijt wetē.
C_sample5_33348 Wat so soe adde met haer brocht.
C_sample5_33349 Van ouʼ twatʼ was ondʼsocht.
C_sample5_33350 En̄ van dē rouers ghenom̄.
C_sample5_33351 Dar toe sach soese alle daghe com̄.
C_sample5_33352 Die rouers die hem nam̄ teten.
C_sample5_33353 Alsiere iet adden vʼgheten.
C_sample5_33354 Die vrouwe dat suaer vʼdroech.
C_sample5_33355 En̄ vloecte de dieue dicke ghenoech.
C_sample5_33356 Om dat so gherne adde vʼdient.
C_sample5_33357 Dat enech viant ofte vrient.
C_sample5_33358 Haer dat lijf adde ghenom̄.
C_sample5_33359 Mar dar toe ne mocht niet com̄.
C_sample5_33360 So dat ment haer nam so reene.
C_sample5_33361 Dat haer ne bleef grod no clene.
C_sample5_33362 En̄ die ongher ghinc haer an seere.
C_sample5_33363 Dar toe uʼwoede gramscep meere.
C_sample5_33364 Dus ward soe van fellen moede.
C_sample5_33365 En̄ oec van brekenesse van goede.
C_sample5_33366 Jeghen die nature gram.
C_sample5_33367 Haer sughende soenkin so nam.
C_sample5_33368 Vʼdoemt kint sprac soe tʼ wile.
C_sample5_33369 Jn den iammʼliken tide.
C_sample5_33370 Te wies boef salic di vp voeden.
C_sample5_33371 Den romeinē mochstuvd ghevroedē.
C_sample5_33372 Wordstu eighin behoudstu tlijf.
C_sample5_33373 Mar dongher arm keitijf.
C_sample5_33374 Sal di vʼterren eer dat ghesciet.
C_sample5_33375 Nochtan es dit mordadeghe diet.
C_sample5_33376 Argher dan si sijn de twee.
C_sample5_33377 Wes mine spise vorward mee.
C_sample5_33378 Die dieue sullen werdē erre.
C_sample5_33379 Men sal dese fauele tellē vʼre.
C_sample5_33380 Want dit es dat ghebreecht alleene.
C_sample5_33381 An dʼ iueden plaghe ghemeene.
C_sample5_33382 Dꝰ sprac soe en̄ sloech dat kint dod.
C_sample5_33383 Som briet soet ofte soet.
C_sample5_33384 En̄ dandʼ decket soe en̄ helt.
C_sample5_33385 Nv quam̄ die rouʼs met ghewelt.
C_sample5_33386 En̄ ebben ghent vʼroken saen.
C_sample5_33387 Si dreechdense si soudēse vʼslaen.



C_sample5_33388 En ware dat soe de spise gaue.
C_sample5_33389 Soe seide een grod deel dʼ aue.
C_sample5_33390 Ebbic ghehouden te uwen boef.
C_sample5_33391 Mettien so dat decsel vp hoef.
C_sample5_33392 En̄ toochdem hars kinds relief.
C_sample5_33393 Dar ne was so coene dief.
C_sample5_33394 Hem ne eisde als hi sach toe.
C_sample5_33395 Doe seide ghent wijf hoe vaerdi hoe.
C_sample5_33396 Dits mijn kint en̄ mine scout wildit wetē.
C_sample5_33397 Et ic ebbʼ of voren gheten.
C_sample5_33398 Jc ne wil niet dat ghi weeghʼ sijt.
C_sample5_33399 Dan een wijf ens gheen tijt.
C_sample5_33400 En̄ ontfarmegher dan de moedʼ.
C_sample5_33401 Ende also dat ghi sijt vroedʼ.
C_sample5_33402 Ontsegdijt weet wel ic ebs gheten.
C_sample5_33403 En̄ houde dattʼ of es ghespleten.
C_sample5_33404 Al beuende ghinghē de dieue dane.
C_sample5_33405 En̄ cume lietsi als ic wane.
C_sample5_33406 Dʼ moedʼ alleene ebben dat.
C_sample5_33407 Hier of ward al vul de stad.
C_sample5_33408 Ondʼ there qᵃm oec die mare
C_sample5_33409 Sulc waende dat boerde ware.
C_sample5_33410 Sulken ontfarmets en̄ sulc mede.
C_sample5_33411 Hatʼ omme al de stede.
C_sample5_33412 Titus claghets onsen here.
C_sample5_33413 En̄ toochdem dat hi hem eere.
C_sample5_33414 Pais ombod vʼgheuen woude.
C_sample5_33415 Alle mesdaet van hare scoude.
C_sample5_33416 Mar si coren strijt vor vrede.
C_sample5_33417 En̄ ongher vor weelde mede.
C_sample5_33418 Ende om dat si te harē scandē.
C_sample5_33419 Ontstaken tempel met harē handē.
C_sample5_33420 War si wel werd van sulker spise.
C_sample5_33421 Mar hi soud wrekē in dʼre wise.
C_sample5_33422 Dat hi al tland soude destruerē.
C_sample5_33423 En̄ de pord also vʼterren.
C_sample5_33424 Dat nēmermee mā ne saghe de stede.
C_sample5_33425 Dat twijf haer kint dus vʼdede.
C_sample5_33426 Aldus maecti sijn gheslach.
C_sample5_33427 J̄ den oeghest vp den achtʼe̶stdē dach.
C_sample5_33428 So word wi draghen de dracht.
C_sample5_33429 West an den tempel met grotʼ cracht.



C_sample5_33430 Dar brochtm̄ doe den stercsten ram.
C_sample5_33431 .vi. daghe staken si als ict vʼnam.
C_sample5_33432 Dat si ne wonnē niet een aer.
C_sample5_33433 So grod was tghewʼke daer.
C_sample5_33434 Die nord porte ondʼdoluen si m̶e̶d̶e̶ some.
C_sample5_33435 Mar dar af qᵃm hem cleene vrome.
C_sample5_33436 En diede niet dat sire an daden.
C_sample5_33437 So dat si worden beraden.
C_sample5_33438 Dat si leederen toe droeghen.
C_sample5_33439 Mar die iueden die vʼsloeghen.
C_sample5_33440 Dʼ romeine dar so vele.
C_sample5_33441 Dat hem ghinc vten spele.
C_sample5_33442 Hier omme ward titus tonghemake.
C_sample5_33443 En̄ hiet dat m̄ de portē ontstake.
C_sample5_33444 Doe quam̄ twee de felste ghevloen.
C_sample5_33445 Die ondʼ hem adde symoen.
C_sample5_33446 Tote titus om ghenaden.
C_sample5_33447 Hi was dies arde wel beradē.
C_sample5_33448 Dat hise adde ghedaen ontliuen.
C_sample5_33449 Waer hi ne wilde niet menedech bliuē.
C_sample5_33450 Want si beede mordadech warē.
C_sample5_33451 Die ridders droeghen vier sondʼ sparē.
C_sample5_33452 En̄ ghinghen de porten ontstekē.
C_sample5_33453 Die iueden ne constent niet ghewrekē.
C_sample5_33454 Tseluʼ smalt te hand dʼ ieghen.
C_sample5_33455 Dar thout mede was besleghen.
C_sample5_33456 En̄ thout ontstac alte hand.
C_sample5_33457 Als die iueden saghē den brand.
C_sample5_33458 Ontsanc hem herte en̄ moet.
C_sample5_33459 Want dar gheen hulpe toe ne stoet.
C_sample5_33460 Nochtan droeue siere omme niet.
C_sample5_33461 So vele datter iem̄ riet.
C_sample5_33462 Dat m̄ behouden adde doch.
C_sample5_33463 Dat selue dattʼ stont noch.
C_sample5_33464 Des daghes en̄ des nachts so wies.
C_sample5_33465 De brant seere sijt seker dies.
C_sample5_33466 TEn naestē daghe titꝰ ghebod.
C_sample5_33467 Dat m̄ bluschte dē brant grod.
C_sample5_33468 En̄ wech te makene dē herre.
C_sample5_33469 Hi nam raet na sinen gherre.
C_sample5_33470 Metten vroetsten van sinē rade.
C_sample5_33471 Wat hi best metten tempel dade.



C_sample5_33472 Sulc seide het waer best te broken.
C_sample5_33473 De iueden souden wedʼ stoken.
C_sample5_33474 Niewe orloghe lietmenne staen.
C_sample5_33475 Want al waersi dan ghevan.
C_sample5_33476 Si souden om tland al keerē.
C_sample5_33477 Dar tʼ steden den tempel eeren.
C_sample5_33478 Het sceen best wesen een casteel.
C_sample5_33479 Dꝰ ward best ghevielt al gheel.
C_sample5_33480 Titus andworde sulc werc.
C_sample5_33481 So diere so scone en̄ so sterc.
C_sample5_33482 Dan braki nemmʼmeere.
C_sample5_33483 Het waer den romeinscē rike eere.
C_sample5_33484 Dat al twerc der in stonde.
C_sample5_33485 Men maecte de stratē in cortʼ stonde.
C_sample5_33486 Die iueden van vare en̄ van onwille.
C_sample5_33487 Lietse maken en̄ laghen stille.
C_sample5_33488 Naest daghes quaem si vp ghelopen.
C_sample5_33489 Tʼ oest porten die stont open.
C_sample5_33490 En̄ ebben die romeine bestaen.
C_sample5_33491 Diese bittʼlike ontfaen.
C_sample5_33492 Dit vʼsach wel saen dar na.
C_sample5_33493 Titus vte antonia.
C_sample5_33494 En̄ qᵃm met eere scare te stride.
C_sample5_33495 Doe weken die iueden ouʼ side.
C_sample5_33496 Jʼ dinreste temple dor de nod.
C_sample5_33497 Dat herre liet si vele dod.
C_sample5_33498 En̄ titus keerde in antonia.
C_sample5_33499 Hi settem dies derds daghes dar na.
C_sample5_33500 Den tempel te besittene al omme.
C_sample5_33501 Met al den herre teer somme.
C_sample5_33502 Mar die sententie van onsen hʼe.
C_sample5_33503 Adde vʼdoemt den tempel seere.
C_sample5_33504 Te uʼberne van den viere.
C_sample5_33505 Als ghi sult vʼnemen sciere.
C_sample5_33506 SO vʼre quaemt als ict vʼsach.
C_sample5_33507 Dat ī den oest was de .x. dach.
C_sample5_33508 Dat die dach dar te voren.
C_sample5_33509 Van nabugodonosor als wijt horē.
C_sample5_33510 Vʼbernt was de tempel mede.
C_sample5_33511 Die salomon eerst maken dede.

