
H_sample1_0591 TEn stondē en̄ ter seluer vrē
H_sample1_0592 Was van allen creaturē
H_sample1_0593 Dat verstaet van allen beesten
H_sample1_0594 Tserpent luchstichste na den geesten
H_sample1_0595 En̄ dat scalkeste oec van synne
H_sample1_0596 Want die duuel wasser ȳne
H_sample1_0597 Want doe lucifer die scoene
H_sample1_0598 Wart geworpen vandē trone
H_sample1_0599 Had hijs niet in alre wijs
H_sample1_0600 Dat adam was int paradijs
H_sample1_0601 En̄ peynsede hoe hyne vte dede steken
H_sample1_0602 Dade hy hem tgebod gods breken
H_sample1_0603 Soe moste hy vte peynsede hy dan
H_sample1_0604 Mer dat hy ontsach die man
H_sample1_0605 Des ginck hy yerst totten wiue
H_sample1_0606 Om dat se cranck was van liue
H_sample1_0607 Mitten serpent heeft hy bestaen
H_sample1_0608 Want dat plach doe sonder waen
H_sample1_0609 Op en̄ neder rechte gaen



H_sample1_0610 Recht nae des mēschē gedaen
H_sample1_0611 Beda scrijft die clerc was dire
H_sample1_0612 Et was een serpents maniere
H_sample1_0613 Gheaensicht als een ioncfrouwe
H_sample1_0614 Vte hem sprac die ongetrouwe
H_sample1_0615 Als hy nv duet wildijt weten
H_sample1_0616 Vte dien die hij heeft beseten
H_sample1_0617 En̄ hy seide dat gebot
H_sample1_0618 Waer ōme soe gauet v god
H_sample1_0619 Dat ghi van alden houte gemene
H_sample1_0620 Nuttet sonder van een allene
H_sample1_0621 Dit vragede hy wāt na haer ātworde
H_sample1_0622 Soe visierde hy sijn moerde
H_sample1_0623 Si sprac omdat wy by auēturen
H_sample1_0624 Die doot nyet en soudē besuerē
H_sample1_0625 Doe si by auēturē seide
H_sample1_0626 Mercte hy wal haer crancheide
H_sample1_0627 Dat sy vaste niet en gelouede
H_sample1_0628 En̄ seyde vte serpents houede
H_sample1_0629 Neen ghy en blijft daer nyet om doot
H_sample1_0630 Mer hy weet wel die here groot
H_sample1_0631 Wāner ghy daer af hebt geten
H_sample1_0632 Soe suldi vroden en̄ weten
H_sample1_0633 Vroetscap als of gode waert
H_sample1_0634 Eua wart verhouaert
H_sample1_0635 Want si gode waende geliken
H_sample1_0636 Sy sach den sconē boem dē rijckē
H_sample1_0637 En̄ die vrucht scoen en̄ sachte
H_sample1_0638 Sy at dat sy sinder becofte
H_sample1_0639 En̄ boet adam harē man
H_sample1_0640 Die misschien merkē began
H_sample1_0641 Dat sy to hant nyet en bleef doot
H_sample1_0642 Nochtan wiste hy wel al bloot
H_sample1_0643 Wat quade daer off soude komen
H_sample1_0644 Dus ist bescreuē van hem sōmen
H_sample1_0645 En̄ at wat hē daer af sal gescien



H_sample1_0646 Haer ogen ontdeden sy myt dien
H_sample1_0647 Nyet dat sy blijnt hadden gewesen
H_sample1_0648 Maer haer lust verroerde in desen
H_sample1_0649 Jn die natuerlike lede
H_sample1_0650 Dat sy toe voeren nyet en dede
H_sample1_0651 En̄ begondē hem toe scamē
H_sample1_0652 Van haren naecten misschamē
H_sample1_0653 DOe namē sy myt ghemenē rade
H_sample1_0654 Beide gader vige blade
H_sample1_0656 En̄ gorde se om haer scamelhede
H_sample1_0655 Aldus decten sy haer lede
H_sample1_0657 Daer sy saten onder die rijse
H_sample1_0658 Hoerden sy inden paradijse
H_sample1_0659 Gode wanderen daer hi quam

Line_number 0660 is missing
H_sample1_0661 Here seit hy doe ic had verstaen
H_sample1_0662 Dijn stēme verueerdic my saen
H_sample1_0663 En̄ scaemde my door das
H_sample1_0664 Om dat ic soe naect was
H_sample1_0665 God sprac wie heeft dat gewijst
H_sample1_0666 Dattu di ghespijst
H_sample1_0667 Heues myt dat ic di verboet
H_sample1_0668 Doe sprac adam dwaesheit groot
H_sample1_0669 Als of hij gode sijn misdaet
H_sample1_0670 Wilde tien en̄ sijn quaet
H_sample1_0671 Twijf dattu my gaues sprac hy
H_sample1_0672 Gaft my en̄ ic at daer by
H_sample1_0673 Als of hy meende het waer bleuē
H_sample1_0674 En haddestu se my niet gegeuē
H_sample1_0675 Doe sprac god tot haer dies at
H_sample1_0676 Waer om soe daetstu dat
H_sample1_0677 Doe teget eua den serpent
H_sample1_0678 Mer van alle den parlament
H_sample1_0679 Droech haer meninghe vander tael
H_sample1_0680 Gode te tien alte mael
H_sample1_0681 DOe adam vander reynre aerde
H_sample1_0682 Was gemaect van grootʼ waerde
H_sample1_0683 Die nye smit had ontfaen
H_sample1_0684 Noch oeck nye was ondaen



H_sample1_0685 Noch myt plogen noch myt spadē
H_sample1_0686 Noch besmit myt ghienē ondaden
H_sample1_0687 Beteykent die reyne marie
H_sample1_0688 Die sonder enige dorpernye
H_sample1_0689 Haer reyne vleisch in reynē liue
H_sample1_0690 Nyet als plegen ander wiue
H_sample1_0691 Jhesus droech sy en̄ wan
H_sample1_0692 Onbesmit van allen man
H_sample1_0693 Ghelijcke wijs dat oec adam
H_sample1_0694 Des sesten dages ter werelt quā
H_sample1_0695 Also was ihesus ons troest vʼcorē
H_sample1_0696 Jnder sester ewe geborē
H_sample1_0697 DEn serpēte vragede hy niet
H_sample1_0698 Butē sijn raet ist gesciet
H_sample1_0699 Want by des duuels raet quāt al
H_sample1_0700 Doe vloecte hy als ic scriuē sal
H_sample1_0701 Want hijt ant serpent began
H_sample1_0702 En̄ leide hem drie vloken an
H_sample1_0703 Om dat drie sijns mysdede
H_sample1_0704 Jerste in die nidichede
H_sample1_0705 Dander om dat hijt loech
H_sample1_0706 Derde om dat hy den man bedroech
H_sample1_0707 Des wast aldus vʼmaledijt
H_sample1_0708 Het was oms mēschē hoecheit nijt
H_sample1_0709 Daer ōme seide god dus saen
H_sample1_0710 Op dijn burst soe saltu gaen
H_sample1_0711 Van logenē sloech god indē mont
H_sample1_0712 En̄ sprac du salte talre stont
H_sample1_0713 Eerde eten al dijn leuē
H_sample1_0714 Dat luut dat hem was gegeuē
H_sample1_0715 Nam hem god aldaer ter stede
H_sample1_0716 En̄ gaf den mont venijn mede
H_sample1_0717 Van droghene gaf hi hem dat
H_sample1_0718 Jc sprac god daer ter stat
H_sample1_0719 Viantscap setten sonder blijf
H_sample1_0720 Tusschen di is dat wijf
H_sample1_0721 Sy sal op dijn hoeft treden
H_sample1_0722 En̄ du salte oec tot allē steden
H_sample1_0723 Hoer en̄ hoer geslachte lagen



H_sample1_0724 Dese woerde mach mē draghen
H_sample1_0725 Totter moder gods marien
H_sample1_0726 Die den duuel myt sijnre ꝑtien
H_sample1_0727 Altoes dwinget en̄ iaget
H_sample1_0728 Al is dat hi se iaget
H_sample1_0729 REcht als die man duet en̄ pijn
H_sample1_0730 Ontfaet vandes serpents venijn
H_sample1_0731 Also mach smen̄chen nuchterē spu
H_sample1_0732 Dat serpent doden seg ic v
H_sample1_0733 Om dat se beide naect warē
H_sample1_0734 Soe vliet noch serpent twaren
H_sample1_0735 Den naectē mēschen waer hi gecleet
H_sample1_0736 Soe soutē veninen ghereet
H_sample1_0737 Jn tween saken misdede dat wijf
H_sample1_0738 Si was houerdich int lijf
H_sample1_0739 Daer ōme sette se god
H_sample1_0740 Altoes toe sijn onders mans gebod
H_sample1_0741 Om dat se at verboden spijse
H_sample1_0742 Dat becoft se in sulker wijse
H_sample1_0743 Dat sy myt rouwē des kijnts genees
H_sample1_0744 Om den appel boet daer mē vā leest
H_sample1_0745 OM dat adam in eenre wijse
H_sample1_0746 Alleen mysdade an die spijse
H_sample1_0747 Des gheneert hem noch myt arbeide
H_sample1_0748 Die man in busch en̄ inder heide
H_sample1_0749 Die aerde was geuloect ghenoech
H_sample1_0750 Om dat sy die vrucht droech
H_sample1_0751 Des draget sy noch in onsē toern
H_sample1_0752 Beide distel en̄ doern
H_sample1_0753 DOe maecte god yeuē en̄ adam
H_sample1_0754 Om te decken haer scaem
H_sample1_0755 Twe rockē van beesten vellen
H_sample1_0756 En̄ meender mede als wij tellen
H_sample1_0757 Dit decsel is van doden dieren
H_sample1_0758 En̄ du biste steerflic na manieren
H_sample1_0759 Doe sprac god nv is adam gemaect
H_sample1_0760 Als een van ons wijs en̄ geraect
H_sample1_0761 Dit was gelijc als in enē spot
H_sample1_0762 Om dat hij wilde wesen god



H_sample1_0763 Om dat hi waerlic weet
H_sample1_0764 Quaet en̄ guet en̄ ondersceet
H_sample1_0765 Nu stiet hyne vten paradijse
H_sample1_0766 Dat hy niet en ete die spijse
H_sample1_0767 Die is an dat leuēde hout
H_sample1_0768 En̄ hy altoes leuede bout
H_sample1_0769 En̄ dit en darf v wonderē niet
H_sample1_0770 Dat dit vandē houte gesciet
H_sample1_0771 Want sulc ylant is onder den dach
H_sample1_0772 Daer ghien mēsche steruē en mach
H_sample1_0773 Jnt lant van seres segic v
H_sample1_0774 Een dinc an boem die is ru
H_sample1_0775 Daermē mede vʼlenget dat lijf
H_sample1_0776 En̄ alexander sonder blijf
H_sample1_0777 Screef tot aristotiles
H_sample1_0778 Datter sonnē boem volc es
H_sample1_0779 Die lange leuē vter maten

Line_number 0780 is missing
H_sample1_0780a hier warp god adam ende
H_sample1_0780b eua vten paradise
H_sample1_0781 GOd stakē vten paradise
H_sample1_0782 Om dat hi soude nae dorpers wise
H_sample1_0783 Die eerde bouwen daer hy to voren
H_sample1_0784 Af was gemaect nu suldi horē
H_sample1_0785 Van wat lande hy gemaect was
H_sample1_0786 Vten lande van damas
H_sample1_0787 En̄ daer was hy en̄ sijn wijf
H_sample1_0788 Beide bedoluē nae haer lijf
H_sample1_0789 Dat heit in spelūca duplici
H_sample1_0790 Also noemt die bible my
H_sample1_0791 Jn dien acker sloech also wel
H_sample1_0792 Cayn doet synē brueder abel
H_sample1_0793 Voert paradijs sette onse here
H_sample1_0794 Cherubin die den duuel kere
H_sample1_0795 Dat hy daer nūmer in en vaert
H_sample1_0796 Hy had oec een vurʼch swaert
H_sample1_0797 Dat vuer den wech den man benaeme
H_sample1_0798 Datter en ghien in en quame
H_sample1_0799 Dat swaert is kerʼde genant
H_sample1_0800 Ten is el niet dan een brant



H_sample1_0801 Een vueren muer daer om gheet
H_sample1_0802 Daer om yst dat kʼende beduut
H_sample1_0803 Om dat god wal duen mocht
H_sample1_0804 Wāneer hem dat tijt docht
H_sample1_0805 Dat was een starck wijch to samē
H_sample1_0806 Doerre enoch en̄ elyas ī quamē
H_sample1_0807 Mer dat bloet dat sint liep
H_sample1_0808 Wt ons heʼn wonden diep
H_sample1_0809 Jn sijnre passien deet al wt
H_sample1_0810 Des ysser menige salige bruut
H_sample1_0811 Van gods haluē sint in gecomē
H_sample1_0812 Die haer loen heeft ghenomē


H_sample2_7303 ECht daden sij na sangers doot
H_sample2_7304 Die van israel sonde groot
H_sample2_7305 En̄ god liet se dwinghen dan
H_sample2_7306 Jabin den conīck van canaan
H_sample2_7307 Die in asor conīc was
H_sample2_7308 Sijn maerscalc was sysaras
H_sample2_7309 Dese hadde tfolc xx iaer
H_sample2_7310 Jn bedwanghe harde swaer
H_sample2_7311 Doe riepen sy op gode myt synne
H_sample2_7312 Tie tijden was een profetynne
H_sample2_7313 Hiet delbora woende in effraym
H_sample2_7314 Sy riep barach van neptalim



H_sample2_7315 Haren man en̄ seide god
H_sample2_7316 Die ghebiet dy dit gebod
H_sample2_7317 Leidt to montabor dijn heer
H_sample2_7318 En̄ sette di daer toe weer
H_sample2_7319 Twintich dusent nym mitti man
H_sample2_7320 Van sabulon van neptalim dan
H_sample2_7321 God sal dij gheuē sekerlike
H_sample2_7322 Daer by dat fyson loept de beke
H_sample2_7323 Jn dijn hande sysaras
H_sample2_7324 Barach sprac en doet niet das
H_sample2_7325 Du en willes seluē myt my varē
H_sample2_7326 Jc doe sprac delbora twarē
H_sample2_7327 Mer een wijf sal hebn dere
H_sample2_7328 Sysaras quā die mere
H_sample2_7329 Dat dat heer waer an porre
H_sample2_7330 Ten berghe waert an taborre
H_sample2_7331 Hy versamede haestelike
H_sample2_7332 Tot fyson bi der beke
H_sample2_7333 .CCC.M. ghewapender man
H_sample2_7334 En̄ tien dusent ridders daer an
H_sample2_7335 En̄ neghen dusent waghenē die snidē
H_sample2_7336 Mit sekelen an beyden syden
H_sample2_7337 En̄ ander wagen wies so wondert
H_sample2_7338 Mit hem enētwintich hondert
H_sample2_7339 Delbora seide tot barach
H_sample2_7340 Ganc neder op desen dach
H_sample2_7341 Sal di god geuē sysaras
H_sample2_7342 Hy daelde en̄ dat myt hē was
H_sample2_7343 En̄ delbora stont en̄ bat
H_sample2_7344 Opten berch in ene stat
H_sample2_7345 God gaf sysarase ene vaer
H_sample2_7346 En̄ den synē die warē daer
H_sample2_7347 Wijnt hagel en̄ reghen
H_sample2_7348 En̄ blixen voren hem daertegē
H_sample2_7349 Soe dat die slongerē en̄ bogen
H_sample2_7350 Hem noch cleyn noch groot en dogē
H_sample2_7351 Sulc vel van wagen sulc vā peerde
H_sample2_7352 Die wart vertredē op die eerde
H_sample2_7353 Dus dede hē al theer vlucht
H_sample2_7354 Sysaras vlo dor die vrucht
H_sample2_7355 Al daer aber cyreus
H_sample2_7356 Woende en̄ sijn wijf was in huys



H_sample2_7357 Aber was comen van ietro
H_sample2_7358 En̄ was daer gheguet also
H_sample2_7359 Onder tfolc van israel
H_sample2_7360 Abers wijf die hiet iahel
H_sample2_7361 Hy hadde vrede myt iabin
H_sample2_7362 Sysaras die vloe daer in
H_sample2_7363 En̄ bat datmē daer deckē soude
H_sample2_7364 Oec seide hy dat hy drinckē woude
H_sample2_7365 Sy gaf hem melc en̄ hij sliep vaste
H_sample2_7366 Doe doersloech sy haren gaste
H_sample2_7367 Mit en̄ kouter en̄ nagelden daer
H_sample2_7368 Jegens die eerde dat is waer
H_sample2_7369 Myt enē yseren nagel
H_sample2_7370 Jahel beteken die behagel
H_sample2_7371 En̄ die scone maget maria
H_sample2_7372 Sysaras en̄ sijn partie
H_sample2_7373 Dats lucifer en̄ sijn scaer
H_sample2_7374 Die verwōnen sijn by haer
H_sample2_7375 Die nagel mach bedudē mede
H_sample2_7376 Den sloten haere reynicheden
H_sample2_7377 Daer sij den duuel mede verwan
H_sample2_7378 Dat melc dat yahel gaf den man
H_sample2_7379 Dat is ihesus menschelichede
H_sample2_7380 Die lucifer bedroech mede
H_sample2_7381 Den hamer daer sy mede sloech
H_sample2_7382 Ghelijct den cruce ghenoech
H_sample2_7383 By marien reynichede
H_sample2_7384 En̄ by ihesus menschelichede
H_sample2_7385 En̄ by den cruce is openbaer
H_sample2_7386 Ghesconfiert al des duuels scaer
H_sample2_7387 DAer na saen so quā barach
H_sample2_7388 Jahel togede waer hy lach
H_sample2_7389 Doet daer hy also liep naer
H_sample2_7390 Aldus seyde delbora waer
H_sample2_7391 Dat een wijf soude hebbē die zeghe
H_sample2_7392 Barach leide theer an weghe
H_sample2_7393 Jeghen iabin en̄ sijn here groot
H_sample2_7394 Dien sloech hy al daer doot
H_sample2_7395 En̄ asors hoeft stede
H_sample2_7396 Velde hy al gader mede
H_sample2_7397 Barach en̄ delbora
H_sample2_7398 Songhē en̄ louedē gode daer nae



H_sample2_7399 Die soe dicke en̄ soe wel
H_sample2_7400 Bescudde die van israel
H_sample2_7401 Doe waren sij in vreedē daer naer
H_sample2_7402 Sonder vechten viertich iaer
H_sample2_7403 APollo was in delbora tijdē
H_sample2_7404 Die de heydene lange sijder
H_sample2_7405 Aenbeden in menich lant
H_sample2_7406 Hy was die yerste die harpe vant
H_sample2_7407 En̄ die visierde ierst visike
H_sample2_7408 Dat was een wijseit rijke
H_sample2_7409 Esculapis vant se oec sijn soen
H_sample2_7410 Mit eenre blixeme was die goen
H_sample2_7411 Verbernt en̄ sijn boke mede
H_sample2_7412 Dus bleef die behendichede
H_sample2_7413 Verborghen wel wijfhondert iaer
H_sample2_7414 Tot dat se ypocras vant daer naer
H_sample2_7415 Tien tijden maecte oec ylus soem
H_sample2_7416 Van troyen den tor yliom
H_sample2_7417 Tien tijden sloech doet percheus
H_sample2_7418 Den conīck acrisius
H_sample2_7419 En̄ maecte conīcrijke mede
H_sample2_7420 Tot iuwer ouder stede
H_sample2_7421 Dat to voren in argos was
H_sample2_7422 Also als ict bescreuē las
H_sample2_7423 Anderwarf misdede sere
H_sample2_7424 Israel iegen onse here
H_sample2_7425 Doe liet hijse dwinghē dan
H_sample2_7426 Den luden van madian
H_sample2_7427 En̄ dien van amalech dats waer
H_sample2_7428 Die se dwongen seuē iaer
H_sample2_7429 Elxs iaers verheret hi haer coern
H_sample2_7430 En̄ haer guet nā hy to vorē
H_sample2_7431 Doe riepē sij an gode genade
H_sample2_7432 En̄ hij heeft hem beraden
H_sample2_7433 Enē ꝓphete die hem saen
H_sample2_7434 Vermaende wat hem was gedaen
H_sample2_7435 Van gode die se node liet
H_sample2_7436 Mer syne wolden horē nyet
H_sample2_7437 Doe quā die engel vā hemelrijke
H_sample2_7438 Tot enē ioas die was rijcke



H_sample2_7439 En̄ had enē soen hiet gedeon
H_sample2_7440 Die dorste coern om dat duen
H_sample2_7441 Dat hijre toe noet by leuē woude
H_sample2_7442 Die engel seide die gods houde
H_sample2_7443 Sy myt di in starc alle māne
H_sample2_7444 Gedeon antwoerde danne
H_sample2_7445 Of god met ons ware twij
H_sample2_7446 Waer ons dongheual dus by
H_sample2_7447 Die enghel seide my vaer
H_sample2_7448 Jc gheue dy cracht en̄ seynde di daer
H_sample2_7449 Dattu tfolc van madian
H_sample2_7450 Ter doot slaeste als een man
H_sample2_7451 Gedeon scheide ouer man
H_sample2_7452 En̄ seyde en gae van my niet dan
H_sample2_7453 Eer ic mach weder totti comē
H_sample2_7454 Hij heeft een hokijn ghenomē
H_sample2_7455 En̄ soet en̄ bracht mede broet
H_sample2_7456 Den engel hij die spijse boet
H_sample2_7457 Die engel hiet hem ouer een
H_sample2_7458 Dat hijse leyde op een steen
H_sample2_7459 En̄ hij tsop daer vp ghietē soude
H_sample2_7460 Maer die engel als hy woude
H_sample2_7461 Had een roede na mans wijse
H_sample2_7462 En̄ die stac hy an die spijse
H_sample2_7463 Een vuer quam daer wyten steen
H_sample2_7464 Diet al verbrande groot en̄ cleen
H_sample2_7465 Mittien ontfoer hy mitter vaert

Line_number 7466 is missing
H_sample2_7467 God riep hij wat sal mijns ghescien
H_sample2_7468 Dat ic den engel heb gesien
H_sample2_7469 Onse here seyde vervaer dy niet
H_sample2_7470 Des nachts geboet hy hē en̄ hiet
H_sample2_7471 Dat hy brake den altaer
H_sample2_7472 Die sijn vader makede daer
H_sample2_7473 Jn baals ere des afgodes
H_sample2_7474 Gedeon ontsach hem tghebodes
H_sample2_7475 En̄ dede snachts dat hē god geboet
H_sample2_7476 Des daghes wortmens ghewaer al bloet
H_sample2_7477 En̄ lude vander stede
H_sample2_7478 Seiden ioas die dat dede
H_sample2_7479 Dinen soen brenckt en ons voert



H_sample2_7480 Laeten steruē voer dese moert
H_sample2_7481 Hy sprac wildine berichtē al
H_sample2_7482 Js hy god wreke hem baal
H_sample2_7483 Dus lieten bliuē gheen mā
H_sample2_7484 Amalech en̄ madian
H_sample2_7485 Destrueerden israel
H_sample2_7486 En̄ lagen int tlant vā israel
H_sample2_7487 Die hilige geest quā ī gedeon
H_sample2_7488 Hy ontboet dat volc vā zabulō
H_sample2_7489 Van manasse en̄ vā neptalim
H_sample2_7490 En̄ van asar qᵃmē tot hem
H_sample2_7491 Mit tweendartich .m. tien dagē
H_sample2_7492 Seluē quā hy mit synē magē
H_sample2_7493 En̄ eschede vā onsen here
H_sample2_7494 Een tekē doer sijn selues ere
H_sample2_7495 Een vlies leide op die eerde
H_sample2_7496 En̄ bad gode doer syne weerde
H_sample2_7497 Dat die douwe quā in dat vlies
H_sample2_7498 En̄ die eerde niet en hadde dies
H_sample2_7499 Dit dede god doer syne bede
H_sample2_7500 Ten naesten dage dede hy mede
H_sample2_7501 Des douwes daer wt vol een scelle
H_sample2_7502 Echt so bat die degen snelle
H_sample2_7503 Des anderē dages dat doe die nacht
H_sample2_7504 Droge bleef by der godes cracht
H_sample2_7505 En̄ die eerde bedouwē soude
H_sample2_7506 Soe mochtē sy vechtē als die boude
H_sample2_7507 Dit dede god doer hem opēbaer
H_sample2_7508 Dat hy des seghes seker waer
H_sample2_7509 Dat vlies dat sacht is en̄ wit
H_sample2_7510 Js dat licham ombesmit
H_sample2_7511 Vander reynre maget marien
H_sample2_7512 Die alle tonghen benedien
H_sample2_7513 Die douwe valt heymelike
H_sample2_7514 Op die eerde van hemelrike
H_sample2_7515 Also dede hy dat vlies
H_sample2_7516 Dats ihesus sijt seker dies
H_sample2_7517 Die heymelic in haer quā
H_sample2_7518 En̄ haer gaf en̄ niet en man
H_sample2_7519 Mit suuerheiden dat sij haddē eer



H_sample2_7520 En̄ hilichden se vmmermeer


H_sample3_17444 Judits geeste gaet hier an
H_sample3_17445 Van lyue een van herte een man
H_sample3_17445a hier beghint Judith
H_sample3_17446 UErstaet my wel na cyrus doot
H_sample3_17447 Wort een arfaxat hʼe groot
H_sample3_17448 Ende vestede die stede



H_sample3_17449 Die staet int tlantscap hiet mede
H_sample3_17450 Om dat hy wolde moghētlike
H_sample3_17451 Wȳnen van medē dat conīkrijke
H_sample3_17452 Nabugodonosor cambises
H_sample3_17453 Cyrus soen vʼnoyde das
H_sample3_17454 Hem gaf die vader eer hi bleef doet
H_sample3_17455 Niniue die stede groot
H_sample3_17456 En̄ wan assyriē dat lant
H_sample3_17457 Twalif iaer dat is bekant
H_sample3_17458 Droech hy crone voer cyrus doot
H_sample3_17459 Die gaf arfaxat wederstoet
H_sample3_17460 En̄ sloghene en̄ wan dat lant
H_sample3_17461 Doe hy hadde in sijn hant
H_sample3_17462 Beyde ꝑchen en̄ meden
H_sample3_17463 En̄ al des vaders moghenthedē
H_sample3_17464 Verhief sijn harte daer nae
H_sample3_17465 En̄ hy senden in cilicia
H_sample3_17466 En̄ in alle die lande ōtrent hem
H_sample3_17467 Al tot in iherusalem
H_sample3_17468 En̄ eyschede thyns en̄ gaue mede
H_sample3_17469 Meer dan ye sijn vader dede
H_sample3_17470 En̄ sy ontseiden hem alle gauel
H_sample3_17471 Doe nam hy synē conȳck stauel
H_sample3_17472 Olofernus en̄ geboot
H_sample3_17473 Dat hy name sijn heer groot
H_sample3_17474 En̄ hy nemens en̄ vermede
H_sample3_17475 Noch borch noch lant noch stede
H_sample3_17476 Hyne voer wt myt menigē man
H_sample3_17477 En̄ stoerde tlant van madian
H_sample3_17478 En̄ tlant van cilicia
H_sample3_17479 En̄ mesopotania
H_sample3_17480 Doe baden die princē om genade
H_sample3_17481 Doe namē sy op borch en̄ stade
H_sample3_17482 En̄ velden se alle gader neder
H_sample3_17483 Alle die afgode voert en̄ weder
H_sample3_17484 Brac hy toe stuckē cleyn en̄ groot
H_sample3_17485 Omdat cambises geboet
H_sample3_17486 Want hy wolde wesen god
H_sample3_17487 Als sy vʼnamē dat zwaer gebod



H_sample3_17488 Die ioden vā ihʼrʼlʼm
H_sample3_17489 Waren sy veruaert van hem
H_sample3_17492 Si vesteden die weghe sere
H_sample3_17493 En̄ baden an onsen here
H_sample3_17490 Dat hi niet al sulkē scade
H_sample3_17491 An ons heren tempel dade
H_sample3_17494 Doe vʼnamt olofernꝰ wel
H_sample3_17495 Dat die kijndʼ van ihʼrʼlʼm
H_sample3_17496 Die wege sloten haer en̄ tare
H_sample3_17497 En̄ vragede wat volc het ware
H_sample3_17498 Doe sprac die prince der armoniten
H_sample3_17499 Achior die van older viten
H_sample3_17500 Rekende hoe dat volc quā
H_sample3_17501 Vanden ghueden abraham
H_sample3_17502 En̄ hoe sy doer die rode zee ghingē
H_sample3_17503 En̄ god en wolde niet ghehengē
H_sample3_17504 Dat hem nyemāt en mochte scadē
H_sample3_17505 Also lange als sy wal daden
H_sample3_17506 Maer daden sy sonde hi liet se plagē
H_sample3_17507 Nuwinghe oec in cortē dagen
H_sample3_17508 Heeft hijse vandē bandē ontbondē
H_sample3_17509 Daer hijse in had doer haer sonden
H_sample3_17510 Nabugodonosor binden liet
H_sample3_17511 En̄ wildi verwinnē dit diet
H_sample3_17512 Vereyschet of hem god is gram
H_sample3_17513 Wij bijndē se al oft waer een lam
H_sample3_17516 Om dit balch hem olofernꝰ
H_sample3_17517 En̄ seide ic sal di beuroden dus
H_sample3_17518 Dat ghien god en sy achior
H_sample3_17519 Sonder nabugodonosor
H_sample3_17520 Mijn groote here cambises
H_sample3_17521 Du moetes myt hem sijn gewes
H_sample3_17522 Alse ic se wynne en̄ dy mede
H_sample3_17523 Soe saltu weten die waerheide
H_sample3_17524 Olofernes die hieten daer nae
H_sample3_17525 Leiden in betulia
H_sample3_17526 Een poort die hy wolde wynnē
H_sample3_17527 Maer doe ontsagen die van bȳnen
H_sample3_17528 En̄ bondē an enen boem daer



H_sample3_17529 Der steden een deel naer
H_sample3_17530 Soe datten die van bȳnen namē
H_sample3_17531 En̄ brochten onder tfolc to samē
H_sample3_17532 En̄ seyden wat hij had misdaen
H_sample3_17533 Doe behielt syne sonder waen
H_sample3_17534 Hier nae benam hē buytē theer
H_sample3_17535 Soe dat water dat sij sonder weer
H_sample3_17536 Op woldē gheuē haer stat
H_sample3_17537 En̄ seiden onder hem dat
H_sample3_17538 Helpt hem god niet bynnē vijf dagē
H_sample3_17539 Dat sy vmmer woldē waghen
H_sample3_17540 Ene weduue. merket dit
H_sample3_17541 Was in die stat hiete judith
H_sample3_17542 Doer scone en̄ reyn van liue
H_sample3_17543 Se scoelt die papē als kaytiue
H_sample3_17544 Dat sy termijn vmmermere
H_sample3_17545 Aen die doghet van onsen here
H_sample3_17546 Setten solden dat waer quaet
H_sample3_17547 En̄ se seyde mijn raet
H_sample3_17548 En wil ic v altoes niet lerē
H_sample3_17549 Maer ic sal doen dat werck ons heʼn
H_sample3_17550 Staet ter poortē ic wil wt gaen
H_sample3_17551 Mittien paleerde sy haer saen
H_sample3_17552 En̄ haer ioncfrouwe droech spijse en̄ dranc
H_sample3_17553 En̄ dede wtwaert den ganc
H_sample3_17554 Maer soe scoen was sy by sonder
H_sample3_17555 Dat die papen hadden wonder
H_sample3_17556 En̄ baden voer hem wael
H_sample3_17557 Doe sy ghenc den berch toe dael

Line_number 17558 is missing
H_sample3_17559 En̄ leyden se al daer sy vant
H_sample3_17560 Olofernes die sat al daer
H_sample3_17561 Onder enē dier clede al d̶a̶e̶r̶ claer
H_sample3_17562 Van zijde en̄ van golde vʼheuē
H_sample3_17563 En̄ menich steen daer in gheweuē
H_sample3_17564 Talre ijerst dat sy heeft vʼsien
H_sample3_17565 Wort sijn harte gheuaen myttien
H_sample3_17566 En̄ sy neech hem openbaer



H_sample3_17567 Olofernes sprac toe hoer
H_sample3_17568 Sech waer ōme quaemste neder
H_sample3_17569 Judit antwoerde weder
H_sample3_17570 Onse volc blijft vʼloren saen
H_sample3_17571 Want het heuet sere mysdaen
H_sample3_17572 God heeft my gesent to dy
H_sample3_17573 Dat ic solde boetscapen dy
H_sample3_17574 En̄ ic dy to iherusalem
H_sample3_17575 Leide en̄ dan nym
H_sample3_17576 Al tfolc onder dijn gebot
H_sample3_17577 Hij segede doet my dit dijn god
H_sample3_17578 Soe saltu groote vrouwe myt vs
H_sample3_17579 Sijn in nabugodonosors huys
H_sample3_17580 Hy dede se leyden al daer ter stat
H_sample3_17581 Daer lach sijn groote scat
H_sample3_17582 Soe dattet judit hem gebat
H_sample3_17583 Dat hijt haer oerlofde dat
H_sample3_17584 Dat sy des nachts most wtgaen
H_sample3_17585 Haren god toe biddē dat is gedaen
H_sample3_17586 Hy leet haer alle harē wille doen
H_sample3_17587 Drie nachte dede sy harē orisoen
H_sample3_17588 En̄ ghinc al daer sy wolde mede
H_sample3_17589 Olofernes haer bidden dede
H_sample3_17590 Dat se by hem slapen solde
H_sample3_17591 En̄ sy segede dat sijt wolde
H_sample3_17592 En̄ quā toe hem wel ghepaleert
H_sample3_17593 En̄ als hij siet dat sijs begheert
H_sample3_17594 Dranc hij van blijscapē also den wijn
H_sample3_17595 Dat hij ghinc slapē als een zwijn
H_sample3_17596 Judit hiete haren ioncwiue
H_sample3_17597 Dat sy voer die dore bliue
H_sample3_17598 Seluē ghinc sy voer hem staen
H_sample3_17599 En̄ bat an gode saen
H_sample3_17600 Dat hijse ghestercte teser stont
H_sample3_17601 Tot olofernes hoefden stont
H_sample3_17602 Een calūpne daer an een zwaert
H_sample3_17603 Dat trecte Judith mytter vaert



H_sample3_17604 En̄ sloech hem thoeft of myt ij slage
H_sample3_17605 Harē ioncwijf heft sijt gedrage
H_sample3_17606 En̄ nam dat scone ghespert daer
H_sample3_17607 En̄ ghinc ter stede waert myt haer
H_sample3_17608 Want haer ghaen nyemāt benam
H_sample3_17609 Tierst dat sy ter poortē quā
H_sample3_17610 Riep sy god is myt ons ondoe
H_sample3_17611 Al dat volc quā toe
H_sample3_17612 Mit lichte en̄ sy ghetogede daer
H_sample3_17613 Dat hoeft en̄ dat ghespert daer
H_sample3_17614 En̄ seyde louet gode myt vlijte
H_sample3_17615 Als achior die amonite
H_sample3_17616 Olofernes hoeft versach
H_sample3_17617 Van vare hy an ommacht lach
H_sample3_17618 Doe hy bequā dede hy hē to tijden
H_sample3_17619 Hem nae die ioetsche wit besnydē
H_sample3_17620 En̄ bleef ghelouich nae die vre
H_sample3_17621 Thoeft dede judith op die mure
H_sample3_17622 Hangen en̄ ment dan bestaet
H_sample3_17623 Theer mytter dagheraert
H_sample3_17624 Oec seyntmē boden in allē tijdē
H_sample3_17625 Dat sy yeghen den viandē strijdē
H_sample3_17626 Tijtlike die ioden wt quamē
H_sample3_17627 Maer doe die heyden vʼnamē
H_sample3_17628 Dat olofernꝰ seluē was doot
H_sample3_17629 Vloe alt there doer die noot
H_sample3_17630 En̄ die ioden volgedē naer
H_sample3_17631 En̄ sloghen der menighe daer
H_sample3_17632 Bynnē dertich dage hebs geloef
H_sample3_17633 Haelden sy cume den roef
H_sample3_17634 En̄ wat soe olofernꝰ was
H_sample3_17635 Had Judit als ict las
H_sample3_17636 En̄ Judit sanc gode enē sanc
H_sample3_17637 Daer so voerseide in sonder wanc
H_sample3_17638 Den doemsdach en̄ dat die quade
H_sample3_17639 Ghepijnt soldē sijn sonder genade



H_sample3_17640 Thoe iherusalē voer sy daer naer
H_sample3_17641 En̄ offerde onsen here daer
H_sample3_17642 Olofernes groote rijchede
H_sample3_17643 Den seghe dach hietmē vierē mede
H_sample3_17644 En̄ Judit die was daer naer
H_sample3_17645 Altoes gheheten cambisa
H_sample3_17646 Sy leuede hondert iaer en̄ viue
H_sample3_17647 Doe sceyde sy van desen lyue
H_sample3_17648 Cambises nabugodonosor
H_sample3_17649 Die wan daer nae menighē tor
H_sample3_17650 Jn egyptē wan hijt tlant
H_sample3_17651 Oec maecte hi dat sy v bekant
H_sample3_17652 Jn egypten babylone
H_sample3_17653 Daer nv die soldaen draget crone
H_sample3_17654 Als ict bescreuē las
H_sample3_17655 En̄ voerseide iheremias
H_sample3_17656 Doe hy in egyptē rumede tlant
H_sample3_17657 Woert hy seer sieck thant
H_sample3_17658 Jn damas soe bleef hy doet
H_sample3_17659 Cambyses die here groet


H_sample4_22979 Onse here quā al daer
H_sample4_22980 Als ene die moede is en̄ sit
H_sample4_22981 Op een fonteyne hiet iacobs pit
H_sample4_22982 p̶i̶t̶ Die apostelē warē in die stede
H_sample4_22983 Om spijse to copen mede
H_sample4_22984 Een wijf quā gaende daer hi sat
H_sample4_22985 Om water en̄ onse here bat
H_sample4_22986 Dat sy hem drinken gaue
H_sample4_22987 Dit wijf antwoerde aldus daer aue
H_sample4_22988 Want syne enē iodē sach daer bj
H_sample4_22989 Hoe moechstu drinkē van my
H_sample4_22990 Want ic bin een samaritane
H_sample4_22991 Hier voer dede ic toe vʼstane
H_sample4_22992 Dat salmanasser die conync
H_sample4_22993 Tfolc van israel al vinc
H_sample4_22994 Mitten conīc ozee
H_sample4_22995 Daer nae en haddē sy conīc niet mee
H_sample4_22996 Jnt tlant voerde hy se van canpia
H_sample4_22997 Daer se alexander sloet daer nae
H_sample4_22998 Sijn volc sende hy in israel
H_sample4_22999 Dat lant to wynnē do wordē si fel
H_sample4_23000 Leuwen die god sende int tlant
H_sample4_23001 Hier ōme ontfinghen sy to hant
H_sample4_23002 Die ioetsche wit en̄ dat besnydē
H_sample4_23003 Hier toe haddē sy to allē tijden
H_sample4_23004 Afgode daer sy gheloueden an
H_sample4_23005 Dit hieten samaritaen
H_sample4_23006 Van samaria die stede
H_sample4_23007 Haer vate en̄ haer spijse mede



H_sample4_23008 En woldē die ioden niet ontbarē
H_sample4_23009 Van desen was twijf twarē
H_sample4_23010 Daer onse here of drinckē bat
H_sample4_23011 En̄ hi seide daer ter stat
H_sample4_23012 Dat se hadde ghehat vijf man
H_sample4_23013 En̄ daer sy nv haer hielde an
H_sample4_23014 Dat se syne amie ware
H_sample4_23015 Doe seide twijf al openbare
H_sample4_23016 Jc sie dattu profete bis

Line_number 23017 is missing
H_sample4_23018 Baden gode en̄ diendē hem
H_sample4_23019 Hier opten berch to garisim
H_sample4_23020 En̄ ghi seget dat mē hem
H_sample4_23021 Offeren sal in iherusalem
H_sample4_23022 Onse here antwoerde haer
H_sample4_23023 Wijf gheloue my openbaer
H_sample4_23024 Dat die tijt is comē mede
H_sample4_23025 Dat toe iherusalem in die stede
H_sample4_23026 Noch hier en suldi bidden
H_sample4_23027 An desen woerde hy bediet
H_sample4_23028 Dat mē gode al ouer al
H_sample4_23029 Mit geloue aenbedē sal
H_sample4_23030 Niet toe iherusalem allene
H_sample4_23031 Als men doe dede soe clene
H_sample4_23032 Tgheloue was in eertrijke
H_sample4_23033 Twijf antwoerde cortelike
H_sample4_23034 Jc weet wel dat crijst comē sal
H_sample4_23035 En̄ als hij comt hi salt ons all
H_sample4_23036 Seggen en̄ doen vʼstaen
H_sample4_23037 Onse here antwoerde saen
H_sample4_23038 Jc bint doe liet se harē stoep
H_sample4_23039 Ter star waert dede sy harē loop
H_sample4_23040 En̄ seide ten porters dan
H_sample4_23041 Coemt en̄ siet hier enē man
H_sample4_23042 Die my heeft al bediet
H_sample4_23043 Soe wat my is ghesciet
H_sample4_23044 Mach dat xp̄s doch iet wesen
H_sample4_23045 Tfolc quā vter stadt na desen



H_sample4_23046 Doe hi se sach comē daer
H_sample4_23047 Seide hi dat coren waer
H_sample4_23048 Ghereet ten oeste dat bedude
H_sample4_23049 Ghereet te louene lude
H_sample4_23050 Soe dat sy hem baden dat
H_sample4_23051 Dat hy myt hem ghinghe in die stad
H_sample4_23052 En̄ was myt hem twee daghe mede
H_sample4_23053 Daer hier vele ghelouē dede
H_sample4_23053a Johannes
H_sample4_23054 UAn sychar quā hy daer naer
H_sample4_23055 Jn galilea toe chana
H_sample4_23056 Daer ons conīcs ghesyn was
H_sample4_23057 Dat bedude als ict las
H_sample4_23058 Een die moghenste vandē lande
H_sample4_23059 Nae dien conīc als ict kande
H_sample4_23060 Jn capharnaū lach siec sijn soen
H_sample4_23061 Onse here bat hi die goen
H_sample4_23062 Dat hyre qᵃme en̄ hy ghenase
H_sample4_23063 God scolt den geliic den dwasen
H_sample4_23064 Want hy pijnsede in sijn gedochte
H_sample4_23065 Dat hyne ghenesen niet en mochte
H_sample4_23066 Hine waer seluē gegaen
H_sample4_23067 Doch heeft hi also volstaen
H_sample4_23068 Dat god tot hem ghesprokē heeft

Line_number 23069 is missing
H_sample4_23070 Mitten woerden hi ghenas
H_sample4_23071 Daer hi seluē niet en was
H_sample4_23072 Die man en̄ sijn meisenide
H_sample4_23073 Ghelouedē duet dus ghesciede
H_sample4_23074 Hier toe bescrijft ons du iohan
H_sample4_23075 Nu seggen die ander drie wat an
H_sample4_23075a matheus
H_sample4_23076 LEui die oec hiet matheus
H_sample4_23077 Maecte onse here in sijn huys
H_sample4_23078 Een warscap hoerde ic tellen
H_sample4_23079 Daer aten mede leuijs gesellen
H_sample4_23080 Publicane dat bediet
H_sample4_23081 Volc dat vele der werelt pliet
H_sample4_23082 Die pharizeen die hem mede
H_sample4_23083 Verhieffen in die hilichede



H_sample4_23084 Alse die vroet warē sijn sere
H_sample4_23085 Begrepē onsen here
H_sample4_23086 Dat hi at myt den sondarē
H_sample4_23087 Maer hy antwoerde twaren
H_sample4_23088 Jc en byn daer om niet comē al
H_sample4_23089 Dat ic die rechte ropen sal
H_sample4_23090 Maer sonderē die hebbē misdaen
H_sample4_23091 Dat sy penitēcie hebbē ontfaen
H_sample4_23092 Oec begrepē als sy saghen
H_sample4_23093 Dat syne ionghers niet en plaghē
H_sample4_23094 Te vastene mer onse here
H_sample4_23095 Die onsculdechde se alle sere
H_sample4_23096 Jn dien dat wolc was ongeleert
H_sample4_23097 En̄ nyewelinghe an hē ghekiert
H_sample4_23098 En̄ hy vleyscelic myt hē ware
H_sample4_23099 Maer alst ghesciede hier nare
H_sample4_23100 Dat hi worde ghenomē
H_sample4_23101 Soe solde hem toe vasten comē
H_sample4_23102 Die pharizeen wolden myt dien
H_sample4_23103 Een hemels teykē van hē sien
H_sample4_23104 Maer hy ontseidet hē en̄ seide hē mede
H_sample4_23105 Dat heidene volc van niniue
H_sample4_23106 Beter waren dan sy
H_sample4_23107 En̄ seide hem reden waer by
H_sample4_23108 Want si penitēcie daden
H_sample4_23109 Doe se ionas dreigede vā scaden
H_sample4_23110 En̄ mere dan ionas ware
H_sample4_23111 Oeck seide hy se argher opēbare
H_sample4_23112 Dan die heyden conȳghinne
H_sample4_23113 Die doer cracht van salomons sȳne
H_sample4_23114 Van verre quā soken die mare
H_sample4_23115 En̄ hy wiser dan salomon ware
H_sample4_23115a matheus
H_sample4_23116 DJe prince der synagogē quā
H_sample4_23117 Tot onsen here als ict vʼnam
H_sample4_23118 En̄ aenbeden en̄ seidē mede
H_sample4_23119 Mijn wijf is doet nv ter stede
H_sample4_23120 Com en̄ lech dijn hant op haer
H_sample4_23121 Sy sal leuē al openbaer



H_sample4_23122 Maer doe hi darwart solde gaen
H_sample4_23123 Quam een wijf an hem saen
H_sample4_23124 Die gebloet hadde twalif jaer
H_sample4_23125 En̄ taste allene die vasen daer
H_sample4_23126 Van synē mantel als ict las
H_sample4_23127 Mit dien gheloue als ict las
H_sample4_23127a En̄ daer mede ghenesen was
H_sample4_23128 Van sancte ambrosius mach mē lesen
H_sample4_23129 Dat dit martha solde wesen
H_sample4_23130 Marien suster magdalene
H_sample4_23131 Jhesus en̄ sijn ionghers ghemene
H_sample4_23132 Quamē daer woende iairus
H_sample4_23133 Dat was die prince ginc in huys
H_sample4_23134 Peter hy lede mede dan
H_sample4_23135 Jacob die mynre en̄ oeck iohan
H_sample4_23136 En̄ der ioncfrouwē moedʼ en̄ vader
H_sample4_23137 Dander dreef hy wt allen gader
H_sample4_23138 Want syne bespotten dat hi riep
H_sample4_23139 Dat die dochter lage en̄ sliep
H_sample4_23140 Omndat hy se versceidē vant
H_sample4_23141 Die ioncfrouwe nam hi bider hant
H_sample4_23142 En̄ hiet dat si vp solde staen
H_sample4_23143 En̄ hiet haer tetene gheuē saen
H_sample4_23144 Dats verrisenis warachtich
H_sample4_23145 Men vint touerie so machtich
H_sample4_23146 Daer mē die dode bi doet verrisen
H_sample4_23147 Maer sy en eten in ghienre wisen
H_sample4_23147a matheus
H_sample4_23148 VAn dane so scrijft matheus
H_sample4_23149 Soe ginc onse here ihesus
H_sample4_23150 Twe blijnden volgeden hē om tgone
H_sample4_23151 En̄ riepen ihesu dauids zone
H_sample4_23152 Ontfarme di onser do hi thuys quā
H_sample4_23153 Toe nazareth als ict vʼnam
H_sample4_23154 Taste hi oer ogen en̄ si ondadē
H_sample4_23155 Mit eten heeft hijse beladen
H_sample4_23156 Datter nyemant en worde bekant
H_sample4_23157 Nochtan seidē sy doert tlant
H_sample4_23158 Doe sy ghesceiden warē dane
H_sample4_23159 Als ons mede doen toe verstane



H_sample4_23160 Beide marcus en̄ lucas
H_sample4_23161 Een die beseten was
H_sample4_23162 Mit den viant mē hem brochte
H_sample4_23163 Die oec sprekē niet en mochte
H_sample4_23164 Onse here dreef vt den viant
H_sample4_23165 En̄ die stēme sprac to hant
H_sample4_23166 Doe prijsden daer menich een
H_sample4_23167 Maer die quade pharizeen
H_sample4_23168 Seiden ouer een toe samē
H_sample4_23169 Dat hy in belsebuucs namē
H_sample4_23170 Die prince vandē duuel weer
H_sample4_23171 Dien duuel wt dreuen vā veer
H_sample4_23172 Jhesus antwoerde daer ter stede
H_sample4_23173 Of ic in belsebuucs moghenthede
H_sample4_23174 Den viant verdriuē kan
H_sample4_23175 Jn wies macht doent v kijndʼ dan
H_sample4_23176 Want die ioden dat wel wistē
H_sample4_23177 Dat onder warē exorcisten
H_sample4_23178 Dat luyt bezweers in onser tael
H_sample4_23179 Die de duuelen consten wael
H_sample4_23180 Vten mēschen varen doen
H_sample4_23181 En̄ die woert van salamon
H_sample4_23182 En̄ dat seidē sy openbaer
H_sample4_23183 Dat van gods haluē waer
H_sample4_23184 Maer die miracule ons herē
H_sample4_23185 Wolden si ten quaetstē kerē
H_sample4_23185a lucas
H_sample4_23186 HJer na seit lucas dat
H_sample4_23187 Dat ihesus quā in de stat
H_sample4_23188 Daer hem een pharizeus bat
H_sample4_23189 Also dat h̶e̶m̶ hy mit hem at
H_sample4_23190 Al daer quā myt grootē ween
H_sample4_23191 Die besundige magdaleen
H_sample4_23192 En̄ dwoech myt tranē sine vote

Line_number 23193 is missing
H_sample4_23194 Gheen pharizeus hiet symeon
H_sample4_23195 En̄ hy pinsede in synē doen
H_sample4_23196 Weert dat dese een ꝓfete were
H_sample4_23197 Hy solde weten openbaer
H_sample4_23198 Dat hem een sondich wijf an tast



H_sample4_23199 Aldus begreep hy synē gast
H_sample4_23200 Maer onse here die ontfant
H_sample4_23201 Mit redene al to hant
H_sample4_23202 En̄ sede haer waer vele verlaten
H_sample4_23203 Want se mynden vtermatē
H_sample4_23204 Al daer en̄ ten seluē stonden
H_sample4_23205 Vergaf haer god haer sonden
H_sample4_23206 En̄ sy volgede hem nar
H_sample4_23207 Onse here ginc in Judea
H_sample4_23208 Jn een castiel quā hi gegaen
H_sample4_23209 Daer heeftē in haer huys ontfaen
H_sample4_23210 Martha die suster marien
H_sample4_23211 En̄ diendē hē en̄ sijnre partien
H_sample4_23212 Maria sat by synē voeten
H_sample4_23213 En̄ hoerde spreken ihesus den soetē
H_sample4_23214 Martha beclagede magdalene
H_sample4_23215 Dat sie sy dienē liet allene
H_sample4_23216 Daer prijsede god marien sere
H_sample4_23217 So willic en̄ in sulken keer
H_sample4_23218 Dat hi altoes in gheenre wijs
H_sample4_23219 Marthen oec en sprac misprijs

