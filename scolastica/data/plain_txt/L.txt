
L_sample1_0591 Tiere stont enter seluer vren
L_sample1_0592 Was van allen creaturen
L_sample1_0593 Dat vʼstaet van allen beesten
L_sample1_0594 Tserpent listichste na der jeesten
L_sample1_0595 En̄ ooc sere scalc van zinne
L_sample1_0596 Want die duuel wasser inne
L_sample1_0597 Bedi doe lucifer die scone
L_sample1_0598 Wart gheworpen van den trone
L_sample1_0599 Hadde hijs nijt in alre wijs
L_sample1_0600 Dat adaem was int paradijs
L_sample1_0601 En̄ pensede hoe hine vut dede stekē
L_sample1_0602 Dadi hem tghebod gods breken



L_sample1_0603 So mosti wt pensi dan
L_sample1_0604 Maer dat hi ontsach den man
L_sample1_0605 Des ghinc hi eerst toten wiue
L_sample1_0606 Om dat si cranker was vā liue
L_sample1_0607 Mitten serpente heeft hijt bestaen
L_sample1_0608 Want het plach doe sonder waen
L_sample1_0609 Op en̄ neder recht te gane
L_sample1_0610 Recht na des menschen ghedane
L_sample1_0611 Beda scrijft die clerc was diere
L_sample1_0612 Het was eens serpents maniere
L_sample1_0613 Gheaensicht als een ioncfrouwe
L_sample1_0614 Wt hem sprac die onghetrouwe
L_sample1_0615 Als hi noch doet wildijt weten
L_sample1_0616 Wt dien die hi heeft beseten
L_sample1_0617 En̄ seide te hare dat ghebod
L_sample1_0618 Waer ōme so gaft v god
L_sample1_0619 Dat ghi van allen houte ghemene
L_sample1_0620 Nutten sout dan van enen allene
L_sample1_0621 Dit vraghedi en̄ na hare antworde
L_sample1_0622 So visierde hi sine woorde
L_sample1_0623 Si sprac om dat wi bi auenturen
L_sample1_0624 Die doot niet en souden besuren
L_sample1_0625 En̄ als si bi auenturē seide
L_sample1_0626 Mercte hi wel hare crancheide
L_sample1_0627 Dat si vaste niet en gheloofde
L_sample1_0628 En̄ sprac vut des serpents hoofde
L_sample1_0629 Neen ghine blijfter niet om doot
L_sample1_0630 Maer hi weet wel v ere wort so groot
L_sample1_0631 Welc tijt so ghire of hebt gheten
L_sample1_0632 So suldi vroeden en̄ weten
L_sample1_0633 Ghelike recht of ghi gode waert
L_sample1_0634 Eua die wʼt vʼhouaert
L_sample1_0635 Want si gode waende gheliken
L_sample1_0636 Si sach den sconen boom den riken
L_sample1_0637 Entie vruchte scone en̄ sochte
L_sample1_0638 Si at dat si sint becochte
L_sample1_0639 En̄ boot adaem haren man
L_sample1_0640 Die misschien merken began
L_sample1_0641 Dat si thant niet en bleef doot
L_sample1_0642 Nochtan wiste hi wel al bloot
L_sample1_0643 Datter quaet of soude comen
L_sample1_0644 Dus ist bescreuen van hem somen
L_sample1_0645 En̄ at watter of soude ghescien
L_sample1_0646 Haer oghen ondaden si mittien
L_sample1_0647 Niet dat si blint hadden ghewesen
L_sample1_0648 Maer haer lust vʼroerde mittesen
L_sample1_0649 Jn die naturlike lede
L_sample1_0650 Dat si te voren niet en dede
L_sample1_0651 Doe begonden si hem beide te scamē
L_sample1_0652 Van haerre naecter misquamen



L_sample1_0653 DOe namen si mit ghemenē rade
L_sample1_0654 Beide gader vighe blade
L_sample1_0656 En̄ decter mede hare scamelhede
L_sample1_0655 Al om en̄ om̄e hare lede
L_sample1_0657 Daer si saten onder die rise
L_sample1_0658 Horden si in den paradise
L_sample1_0659 Gode wandren daer hi quam
L_sample1_0660 Hi sprac waer bistu adam
L_sample1_0661 Here seit hi doe ic hadde vʼstaen
L_sample1_0662 Dijn stēme vʼuaerde ic mi zaen
L_sample1_0663 En̄ hebbe mi ghedect doer das
L_sample1_0664 Om dat ic al naket was
L_sample1_0665 God sprac wie heeft di ghewiset
L_sample1_0666 Dattu di seluē ghespiset
L_sample1_0667 Heues mit dat ic di vʼboot
L_sample1_0668 Doe sprac adaem dulheit groot
L_sample1_0669 Alse of hi gode sine misdaet
L_sample1_0670 Wilde tien en̄ zijn quaet
L_sample1_0671 Twijf dattu mi gaues sprac hi
L_sample1_0672 At eerst en̄ ic at bedi
L_sample1_0673 Als of hi meende het ware bleuen
L_sample1_0674 Ne hadstuse mi niet ghegheuen
L_sample1_0675 Doe sprac god te hare diese at
L_sample1_0676 Waer om̄e so daedstu dat
L_sample1_0677 Doe teecht eua den serpente
L_sample1_0678 Maer van alden perlemente
L_sample1_0679 Droech hoer meninghe van dʼ tale
L_sample1_0680 Gode te tien altemale
L_sample1_0681 Dat adaem van dʼ reynre aerde
L_sample1_0682 Was ghemaect mit groter waerde
L_sample1_0683 Die nie smitte en hadde ontfaen
L_sample1_0684 Noch ooc nie en was ondaen
L_sample1_0685 Noch mit ploghen noch mit spaden
L_sample1_0686 Noch besmit mit ghenē ondaden
L_sample1_0687 Beteykende die reyne marie
L_sample1_0688 Die sonder enighe dorpernie
L_sample1_0689 Haer reyne vleysch in reynē liue
L_sample1_0690 Niet alse pleghen ander wiue
L_sample1_0691 Jhʼs droech en̄ ooc wan
L_sample1_0692 Ombesmet van enighen man
L_sample1_0693 Ghelikerwijs dat ooc adam
L_sample1_0694 Des sesten daghes ter wʼelt quam
L_sample1_0695 So wʼt ihesus onse trooster vʼcoren
L_sample1_0696 Jn der sester ewen gheboren
L_sample1_0697 Den serpente en vraghedi niet
L_sample1_0698 Buten sinē rade ist ghesciet
L_sample1_0699 Want bi sduuels rade quamt al
L_sample1_0700 Doe vloecti als ic scriuen sal
L_sample1_0701 Want hijs ant serpent began
L_sample1_0702 En̄ .iij. vloeke leide hire an



L_sample1_0703 Om dattet drie sins misdede
L_sample1_0704 Talre eerst in die nidichede
L_sample1_0705 Anderwarf om dattet loech
L_sample1_0706 Derdewʼf om dattet den mā bedroech
L_sample1_0707 Des wast aldus vʼmaledijt
L_sample1_0708 Het hadde om smenschē hoechꝫ nijt
L_sample1_0709 Bidien seide god aldus saen
L_sample1_0710 Op dine borst sultu gaen
L_sample1_0711 Van loghen sloech hijt indē mont
L_sample1_0712 En̄ sprac du salte talre stont
L_sample1_0713 Die aerde eten in dijn leuen
L_sample1_0714 Tluut dat hem was gheuen
L_sample1_0715 Nam hem god aldaer ter stede
L_sample1_0716 En̄ gaf den monde venijn mede
L_sample1_0717 Van honē hadt enē godsat
L_sample1_0718 Jc sal sprac god daer ter stat
L_sample1_0719 Viantscap setten sonder blijf
L_sample1_0720 Tusschen di en̄ dat wijf
L_sample1_0721 En̄ si sel op dijn hooft treden
L_sample1_0722 En̄ du salt ooc tallen steden
L_sample1_0723 Haer en̄ hare vriende laghen
L_sample1_0724 Dese woorde mach men draghen
L_sample1_0725 Totter moedʼ gods marien
L_sample1_0726 Die den duuel mit sire pertien
L_sample1_0727 Altoes dwinghet en̄ iaghet
L_sample1_0728 Al ist dat hi die hare laghet
L_sample1_0729 REcht also die man doot pine
L_sample1_0730 Ontfaet van des serpents venine
L_sample1_0731 Also mach smenschē nuchterē spu
L_sample1_0732 Dat serpent doden segic v
L_sample1_0733 Om dat si bede naket waren
L_sample1_0734 So vliet noch tserpent te waren
L_sample1_0735 Den naecten mensch wʼ hi ghecleet
L_sample1_0736 Het souden veninen ghereet
L_sample1_0737 Jn tween saken misdede twijf
L_sample1_0738 Si was houerdich in hoer lijf
L_sample1_0739 Bidien so setse ēmer god
L_sample1_0740 Te sine onderdaen des mans gebod
L_sample1_0741 Om dat si at vʼboden spise
L_sample1_0742 Dat becocht si in sulker wise
L_sample1_0743 Dat si mit rouwē skints gheneest
L_sample1_0744 Om den appel dʼ men of leest
L_sample1_0745 Om dat adaem in ere wise
L_sample1_0746 Allene misdade an die spise
L_sample1_0747 Dies ghenert hem mit arbeiden
L_sample1_0748 Die man in bosschē en̄ ander heyden
L_sample1_0749 Die aerde was gheuloect ghenoech
L_sample1_0750 Om dat si die vrucht droech
L_sample1_0751 Des draecht si noch in onsen torne
L_sample1_0752 Beide dystele en̄ scarpe doorne



L_sample1_0753 Doe maecte god eua en̄ adame
L_sample1_0754 Om te decken hare scame
L_sample1_0755 Twe rocken van beestenvellen
L_sample1_0756 Dat meent men hier mede als wi tellē
L_sample1_0757 Dit decsel is van doden dieren
L_sample1_0758 En̄ sterflijc bistu van manieren
L_sample1_0759 Doe sprac god nv is adaem gemaect
L_sample1_0760 Als een man wijs en̄ gheraect
L_sample1_0761 Dit was ghelijc als in een spot
L_sample1_0762 Om dat hi wilde wesen god
L_sample1_0763 En̄ om dat hi waerlike weet
L_sample1_0764 Quaets en̄ goets ondersceet
L_sample1_0765 So stekene wine vten paradise
L_sample1_0766 Dat hi niet en ete der spise
L_sample1_0767 Die is an dat lignū vite
L_sample1_0768 En̄ hi dan leue ēmerme
L_sample1_0769 En̄ dat en darf v wondren niet
L_sample1_0770 Dat dit van den houte ghesciet
L_sample1_0771 Want sulc eylant is onder den dach
L_sample1_0772 Daer gheen mensch in steruē mach
L_sample1_0773 Jnt lant van seres wast segic v
L_sample1_0774 Een dinc an bomen en̄ is al rv
L_sample1_0775 Daer men mede langet tlijf
L_sample1_0776 En̄ alexander sonder blijf
L_sample1_0777 Screef tot aristotiles
L_sample1_0778 Datter zonnē boom volc es
L_sample1_0779 Die langhe leuen vtermaten
L_sample1_0780 Om dat si van den vruchtē atē
L_sample1_0781 GOd stacken vten paradise
L_sample1_0782 Om dat hi soude na dorꝑs wise
L_sample1_0783 Daerde oefenen daer hi te voren
L_sample1_0784 Of was ghemaect nv suldi horen
L_sample1_0785 Van wat lande hi ghemaect was
L_sample1_0786 Vten lande van damas
L_sample1_0787 En̄ daer was hi en̄ zijn wijf
L_sample1_0788 Beide begrauen na haer lijf
L_sample1_0789 Jn spelunca duplici
L_sample1_0790 Also noomt die bibel mi
L_sample1_0791 Jn dien acker sloech als j fel
L_sample1_0792 Caym sinen broeder abel
L_sample1_0793 Voer tparadijs sette onse here
L_sample1_0794 Cheruben die den duuel kere
L_sample1_0795 Dat hire nēmermere in en vaert
L_sample1_0796 Hi hadde ooc een vierich zwaert
L_sample1_0797 Dat vier den man den wech bename
L_sample1_0798 Datter en ghene in en quame
L_sample1_0799 Dat zweert is kerende ghenant
L_sample1_0800 Het en is el niet dan .j. brant
L_sample1_0801 Een vierijn muer daer ōme gheet
L_sample1_0802 Bedi ist dat ment kerende heet



L_sample1_0803 Dat god danen wel doen mochte
L_sample1_0804 Welc tijt soot hem goet dochte
L_sample1_0805 Het was .j. stic wech alte samē
L_sample1_0806 Doere enoch en̄ helyas in quamē
L_sample1_0807 Maer dat bloet dat seder liep
L_sample1_0808 Van ons heren wonden diep
L_sample1_0809 Jn sijnre passien dede hijt al vut
L_sample1_0810 Dies isser menighe salighe bruut
L_sample1_0811 Van gods haluen sint in comen
L_sample1_0812 Die haer loen daer heuet genomē


L_sample2_7303 Echt deden si na sanghers doot
L_sample2_7304 Die van isrʼl sonde groot
L_sample2_7305 En̄ god lietse dwinghen dan
L_sample2_7306 Labyn den cō van chanaan
L_sample2_7307 Die in azor cō was
L_sample2_7308 Sijn maerscalc was cysaras
L_sample2_7309 Dese hadde tvolc .xx. jaer
L_sample2_7310 Jn bedwanghe herde zwaer
L_sample2_7311 Doe riepen si op gode mit zinne
L_sample2_7312 Tien tiden was .j. ꝓphetinne
L_sample2_7313 Hiet delbora van effraym
L_sample2_7314 Si riep barach van neptalym
L_sample2_7315 Haren man en̄ seide god
L_sample2_7316 Hi ghebiet di dit ghebod
L_sample2_7317 Leet te montabor dijn here
L_sample2_7318 En̄ setti daer ter were
L_sample2_7319 .xx.m. nem mitti man
L_sample2_7320 Van sabulon en̄ neptalym dʼ an
L_sample2_7321 God seldi gheuen sekerleke
L_sample2_7322 Daer bi dat physon loopt die beke
L_sample2_7323 Jn dinen handen cysaras
L_sample2_7324 Barach sprac ic en doe niet das
L_sample2_7325 Dune wilt selue mit mi varen
L_sample2_7326 Jc doe sprac delbora te waren
L_sample2_7327 Maer .j. wijf sel hebben dere
L_sample2_7328 Cysaras die quam die mere
L_sample2_7329 Dat dat here ware in porre
L_sample2_7330 Ten berghe waert van taborre
L_sample2_7331 Hi vʼsamende haesteleke
L_sample2_7332 Tot physon op die beke
L_sample2_7333 .ccc.m. ghewapender man
L_sample2_7334 En̄ .x.m. ridders daer an
L_sample2_7335 En̄ .ix.c waghen die sniden
L_sample2_7336 Mit sekelen an beiden siden
L_sample2_7337 En̄ anders wien soos wondert



L_sample2_7338 Mit hem .xxj. hondert
L_sample2_7339 Delbora seide tot barach
L_sample2_7340 Ganc neder op desen dach
L_sample2_7341 Sal di god gheuen cysaras
L_sample2_7342 Hi daelde en̄ al dat mit hem was
L_sample2_7343 Delbora stont en̄ bat
L_sample2_7344 Op den berch in ene stat
L_sample2_7345 God gaf cysaras enen vaer
L_sample2_7346 Enten sinen die waren daer
L_sample2_7347 Wint haghel en̄ reghen
L_sample2_7348 En̄ blixine volchde hem ieghen
L_sample2_7349 So dat die slinghers entie boghen
L_sample2_7350 Hem cleyne noch groot en doghen
L_sample2_7351 Sulc vel van den wagē op die erde
L_sample2_7352 Sulc wʼt vertreden onder die ꝑde
L_sample2_7353 Dus dede hem al there ter vlucht
L_sample2_7354 Cysaras vloe doer die vrucht
L_sample2_7355 Aldaer daer aber cyneus
L_sample2_7356 Woende en̄ zijn wijf was thuus
L_sample2_7357 Aber was comen van getro
L_sample2_7358 En̄ was daer ghegoet also
L_sample2_7359 Onder tvolc van isrʼl
L_sample2_7360 Abers wijf die heet jahel
L_sample2_7361 Hi hadde vrede mit labyn
L_sample2_7362 Cysaras vloech daer in
L_sample2_7363 En̄ badt dat men decken soude
L_sample2_7364 Oec seide hi dat hi drinckē woude
L_sample2_7365 Si gaf hem melc en̄ hi sliep vast
L_sample2_7366 Daer doer sloech si haren gast
L_sample2_7367 En̄ naghelden doe hi sliep al daer
L_sample2_7368 Jeghen der aerden dats waer
L_sample2_7369 Mit enen yseren naghele
L_sample2_7370 Jahel beteykent die behagele
L_sample2_7371 Entie scone maghet marie
L_sample2_7372 Cysaras en̄ sine ꝑtie
L_sample2_7373 Dats lucifer en̄ sine scare
L_sample2_7374 Die vʼwonnen zijn bi hare
L_sample2_7375 Die naghel mach bedieden mede
L_sample2_7376 Die slotel hare reynichede
L_sample2_7377 Daer si den duuel mede vʼwan
L_sample2_7378 Die melc die jaghel gaf den man
L_sample2_7379 Dat is ihesus menschelichede
L_sample2_7380 Die lucifer bedroech mede
L_sample2_7381 Die hamer daer sine mede sloech
L_sample2_7382 Gheliket den cruce ghenoech
L_sample2_7383 Bi marien reynichede
L_sample2_7384 En̄ bi ihesus menschelichede
L_sample2_7385 En̄ bi den cruce is openbare
L_sample2_7386 Ghesconfiert des duuels scare
L_sample2_7387 Daer na zaen so quam barach



L_sample2_7388 Jaghel toghede waer hi lach
L_sample2_7389 Doot daer hi also liep naer
L_sample2_7390 Aldus sprac delbara waer
L_sample2_7391 Dat .j. wijf soude hebben den zeghe
L_sample2_7392 Barach leedde there en weghe
L_sample2_7393 Jeghen labyn den here groot
L_sample2_7394 Die sloech hi al daer ter doot
L_sample2_7395 En̄ azor sine hooft stede
L_sample2_7396 Vellede hi algader mede
L_sample2_7397 Barach en̄ delbora
L_sample2_7398 Songhen en̄ loofden daer na
L_sample2_7399 Gode die so dicken en̄ so wel
L_sample2_7400 Bescudde die van isrʼl
L_sample2_7401 Doe waren si in vreden daer naer
L_sample2_7402 Sonder vechten .xl. jaer
L_sample2_7403 Apolla was in delboraes tiden
L_sample2_7404 Die de heyden langhe siden
L_sample2_7405 Aenbeden in menich lant
L_sample2_7406 Hi was die eerste die harpē vant
L_sample2_7407 Entie visierde eerst visike
L_sample2_7408 Dat was een wijseit rike
L_sample2_7409 Esculapiꝰ vantse oec zijn zone
L_sample2_7410 Mit ere blixine was die gone
L_sample2_7411 Vʼbornt en̄ sine boeke mede
L_sample2_7412 Dus bleef die behendichede
L_sample2_7413 Verloren wel .v.c. jaer
L_sample2_7414 Tot datse ypocras vant daer naer
L_sample2_7415 Tien tiden maecte ylus som
L_sample2_7416 Van troyen den thor yliom
L_sample2_7417 Tien tiden sloech doot parthius
L_sample2_7418 Den cō acrisius
L_sample2_7419 En̄ maecte tconincrike mede
L_sample2_7420 Tot nich in die oude stede
L_sample2_7421 Dat te voren in argos was
L_sample2_7422 Also als ic bescreuen las
L_sample2_7423 Anderwarf misdede sere
L_sample2_7424 Jsrʼl teghen onsen here
L_sample2_7425 Doe hiet hise dwinghen dan
L_sample2_7426 Den lieden van madian
L_sample2_7427 Entien van amalech dats waer
L_sample2_7428 Dese dwonghense .vij. jaer
L_sample2_7429 Elx jaers vʼheretsi hoer coren
L_sample2_7430 En̄ haer beesten als wijt horen
L_sample2_7431 Doe riepen si an gode ghenaden
L_sample2_7432 En̄ hi heuetse beraden
L_sample2_7433 Mit enen ꝓphete die hem zaen
L_sample2_7434 Vʼmaende wat hem was ghedaen
L_sample2_7435 Van gode diese wel node liet
L_sample2_7436 Maer sine wilden hem horen niet
L_sample2_7437 Doe quam dinghel van hemelrike



L_sample2_7438 Tot enen Joas die was rike
L_sample2_7439 En̄ hadde enen zone heet gedeon
L_sample2_7440 Hi dorschede coren om dat doen
L_sample2_7441 Dat hire ter noot bi leuen woude
L_sample2_7442 Die engel die seide die gods houde
L_sample2_7443 Si mitti starcst menigher māne
L_sample2_7444 Gedeon antworde danne
L_sample2_7445 Of god mit ons waer twi
L_sample2_7446 Waer ons ongheual dus bi
L_sample2_7447 Dje enghel seide te hem nv vare
L_sample2_7448 Jc gheue di cracht en̄ sendi dare
L_sample2_7449 Dattu tvolc van madian
L_sample2_7450 Te doot slaes als een man
L_sample2_7451 Gedeon hilten ouer man
L_sample2_7452 En̄ seide en sceyt niet vā mi dan
L_sample2_7453 Eer ic mach weder tot di comen
L_sample2_7454 Hi heeft .j. hoekijn ghenomen
L_sample2_7455 En̄ zoot en̄ brocht mede broot
L_sample2_7456 Den engel hi die spise boot
L_sample2_7457 Die enghel hiet hem ouer een
L_sample2_7458 Dat hise leide op enen steen
L_sample2_7459 En̄ hi tsop vut ghieten soude
L_sample2_7460 Maer die engel als hi woude
L_sample2_7461 Hadde ene roede na mans wise
L_sample2_7462 En̄ die stac hi an die spise
L_sample2_7463 Een vier quam dʼ vut den stene
L_sample2_7464 Diet al vʼbornde groot en̄ clene
L_sample2_7465 Mittien ontvoer hi mitter vaert
L_sample2_7466 Gedeon die wart vʼuaert
L_sample2_7467 En̄ riep wat sal mijns ghescien
L_sample2_7468 Dat ic den enghel hebbe gesien
L_sample2_7469 Onse here seide en vʼuaert v niet
L_sample2_7470 Snachts gheboot hi hem en̄ hiet
L_sample2_7471 Dat hi brake dien outaer
L_sample2_7472 Die zijn moeder maecte daer
L_sample2_7473 Jn baals ere des afgods
L_sample2_7474 Gedeon ontsach hem sghebods
L_sample2_7475 En̄ dede nachts dat hem god ghebood
L_sample2_7476 Sdaghes wart mē gheware albloot
L_sample2_7477 Entie liede van der stede
L_sample2_7478 Seiden Joas dat hi dede
L_sample2_7479 Sinen zone bringhen voort
L_sample2_7480 Laten steruen doer dese moort
L_sample2_7481 Hi sprac wildine berechten al
L_sample2_7482 Js hi god wreke hem seluē baal
L_sample2_7483 Dus lietent bliuen ghene man
L_sample2_7484 En̄ amalec en̄ madian
L_sample2_7485 Destrueerden al isrʼl
L_sample2_7486 En̄ laghen int lant als viande fel
L_sample2_7487 Die heilighe gheest quā in gedione



L_sample2_7488 Hi onboot volc van sabulone
L_sample2_7489 Van manasse van neptalym
L_sample2_7490 En̄ van azar si quamen te hym
L_sample2_7491 Mit .xxxij.m. man in daghen
L_sample2_7492 Selue quam hi mit sinen maghē
L_sample2_7493 En̄ eeschede van onsen here
L_sample2_7494 Een teyken doer sijns selues ere
L_sample2_7495 Een vlies leide hi op die aerde
L_sample2_7496 En̄ badt gode doer sine waerde
L_sample2_7497 Dat die dau quame in dat vlies
L_sample2_7498 En̄ die aerde niene hadde dies
L_sample2_7499 Dit dede god doer sine bede
L_sample2_7500 Ten naesten daghe dede hi mede
L_sample2_7501 Des daus daer vut vol ene scelle
L_sample2_7502 Echt so badt die deghen snelle
L_sample2_7503 Des andren daghes dat die vacht
L_sample2_7504 Droghe bleue bider gods cracht
L_sample2_7505 Entie aerde bedouwen soude
L_sample2_7506 So mocht hi vechten als die boude
L_sample2_7507 Dat dede god hem openbare
L_sample2_7508 Dat hi des seghes seker ware
L_sample2_7509 Tvlies dat sochte is en̄ wit
L_sample2_7510 Es die lichame onbesmit
L_sample2_7511 Van der reynre maghet marien
L_sample2_7512 Die alle tonghen benedien
L_sample2_7513 Die dau die vallet heymelike
L_sample2_7514 Op die aerde van hemelrike
L_sample2_7515 Also dede hi in dat vlies
L_sample2_7516 Dats ihesus sijt seker dies
L_sample2_7517 Die heimelike an haer quam
L_sample2_7518 En̄ haer gaf en̄ niet en nam
L_sample2_7519 Meer suuerheit dan si hadde eer
L_sample2_7520 En̄ heilighetse ēmermeer


L_sample3_17444 Judichs Jeeste gaet hier an
L_sample3_17445 Van liue wijf van herten man
L_sample3_17446 Vʼstaet mi wel na tyrus doot
L_sample3_17447 Wart .J. arfaxat here groot
L_sample3_17448 En̄ veste gathamꝰ die stede
L_sample3_17449 Die staet in dat lant van mede
L_sample3_17450 Om dat hi wilde moghentlike
L_sample3_17451 Winnen al dat conincrike
L_sample3_17452 Nabugodʼ cambices
L_sample3_17453 Tyrus zone vʼdiende des
L_sample3_17454 Dat hem die vader eer hi bleef doot
L_sample3_17455 Gaf nyniue die stede groot
L_sample3_17456 En̄ van asfurien dat lant
L_sample3_17457 .Xij. Jaer dats wel bekant
L_sample3_17458 Droech hi crone voer cyrus doot
L_sample3_17459 Dese gaf arfaxat weder stoet
L_sample3_17460 Hi sloeghen doot en̄ wan tlant
L_sample3_17461 En̄ doe hi hadde in zijn hant



L_sample3_17462 Beide ꝑcen en̄ meden
L_sample3_17463 En̄ al des vaders mogenthedē
L_sample3_17464 Vʼhief hem zijn herte dʼna
L_sample3_17465 En̄ sende in cilicia
L_sample3_17466 Jn al die lande omtrint hem
L_sample3_17467 Al totter stat van ihʼrʼlʼm
L_sample3_17468 En̄ eyschede chens en̄ gauel mede
L_sample3_17469 Meer dan zijn vader ieghedede
L_sample3_17470 En̄ si ontseiden hem alle gauel
L_sample3_17471 Doe nam hi sinen constauel
L_sample3_17472 Holofernuse en̄ gheboot
L_sample3_17473 Dat hi name sijn here groot
L_sample3_17474 En̄ oec niemens en vʼmede
L_sample3_17475 Noch borch noch lant in ghere stede
L_sample3_17476 Hi voer vut mit menighen man
L_sample3_17477 En̄ stoorde tlant van madian
L_sample3_17478 En̄ tlant van cilicia
L_sample3_17479 En̄ mesopotamia
L_sample3_17480 Doe baden die princē om genadē
L_sample3_17481 Doe nam hi op borch en̄ staden
L_sample3_17482 En̄ velledse alle gadʼ neder
L_sample3_17483 Die afgode voort ende weder
L_sample3_17484 Brac hi te stucken clene en̄ groot
L_sample3_17485 Om dat cambises gheboot
L_sample3_17486 Want hi wilde wesen god
L_sample3_17487 Alsi vʼnamē tzware ghebod
L_sample3_17488 Die Joden van ihʼrʼlʼm
L_sample3_17489 Waren si vʼuaert van hem
L_sample3_17490 Dat hi niet alsulken scade
L_sample3_17491 Den tempel ons hʼen en dade
L_sample3_17492 Si vesten die weghe sere
L_sample3_17493 En̄ baden vaste onsen here
L_sample3_17494 Doe vʼnamt holofernus wel
L_sample3_17495 Dat die kinder van isr̄l
L_sample3_17496 Die weghe sloten haer en̄ dare
L_sample3_17497 En̄ vraghede wat volke het ware
L_sample3_17498 Doe sprac die prince der āmoniten
L_sample3_17499 Achior die van ouden viten
L_sample3_17500 Wel bekende hoe dit volc quam
L_sample3_17501 Eerst van den goeden abraham
L_sample3_17502 En̄ hoe si doer die rode zee ghingē
L_sample3_17503 En̄ god niet en wilden ghehingen
L_sample3_17504 Dat hem yemant mochte scaden
L_sample3_17505 Also langhe als si wel daden
L_sample3_17506 Maer daedsi sonde hi soudse plaghē
L_sample3_17507 Niewinghe oec in corten daghen
L_sample3_17508 Heeft hise van den bande onbonden
L_sample3_17509 Daer hise in om haer sonden
L_sample3_17510 Nabugodonosor binden liet
L_sample3_17511 En̄ wildi winnen dit diet



L_sample3_17512 Vreescht of hem god is gram
L_sample3_17513 Wi sellense binden als .J. lam
L_sample3_17514 Maer is dat hi hem is hout
L_sample3_17515 So en dieter toe gheen ghewout
L_sample3_17516 Om dit balch hem holofernes
L_sample3_17517 En̄ seide ic sal di beuroedē des
L_sample3_17518 Dat gheen god en si achior
L_sample3_17519 Dan nabugodonosor
L_sample3_17520 Mijn grote here cambices
L_sample3_17521 Du moets mit hem sijn gewes
L_sample3_17522 Alse icse winne enti mede
L_sample3_17523 Dan saltu weten die waerhede
L_sample3_17524 Holofernꝰ hieten daer na
L_sample3_17525 Leiden tot in becula
L_sample3_17526 Jn ene stat die hi wilde winnē
L_sample3_17527 Maer diene leiden ontsaghē die vā bīnē
L_sample3_17528 En̄ bonden an enen boom aldaer
L_sample3_17529 Bider steden .J. deel wel naer
L_sample3_17530 So datten die van binnē vʼnamē
L_sample3_17531 En̄ haelden in ondʼ tfolc te samen
L_sample3_17532 Hi seide hem wat hi hadde misdaē
L_sample3_17533 Doe helden sine dʼ sonder waen
L_sample3_17534 Hier na benam hem butē dat hʼe
L_sample3_17535 Dat water so dat si sondʼ were
L_sample3_17536 Op wilden gheuen haer stat
L_sample3_17537 Si seiden onder hem allen dat
L_sample3_17538 Helpt hem god niet binnē .v. dagē
L_sample3_17539 Dat sijt dan ēmer wildē waghen
L_sample3_17540 Ene weduwe nv merket dit
L_sample3_17541 Was in die poort en̄ heet Judith
L_sample3_17542 Doer scone en̄ reyne van liue
L_sample3_17543 Si scalt die papen als keytiue
L_sample3_17544 Dat si termine ēmermere
L_sample3_17545 Aen die doghet van onsen hʼe
L_sample3_17546 Setten soude dat waer quaet
L_sample3_17547 Si seide minen stillen raet
L_sample3_17548 En willic v altoos niet leren
L_sample3_17549 Maer ic sel doen twerc ons hʼen
L_sample3_17550 Staet ter porten ic sal vut gaen
L_sample3_17551 Mittien porrede si wel saen
L_sample3_17552 Een ioncwijf droech spise en̄ dranc
L_sample3_17553 Mit hare en̄ dede wt waert dē ganc
L_sample3_17554 Maer so scone was si bisonder
L_sample3_17555 Dats die papen hadden wonder
L_sample3_17556 En̄ baden ouer haer wale
L_sample3_17557 Daer si ghinc van berghe te dale
L_sample3_17558 Vinghense die spiers te hant
L_sample3_17559 En̄ leydense daer si vant
L_sample3_17560 Holofernus die sat aldaer
L_sample3_17561 Onder enen dieren sparewaer



L_sample3_17562 Van siden en̄ van goude vʼheuē
L_sample3_17563 Menich steen dear in gheweuen
L_sample3_17564 Teersten dat hise heeft vʼsien
L_sample3_17565 Wort zijn herte beuaen mittien
L_sample3_17566 En̄ si neech hem openbare
L_sample3_17567 Holofernꝰ sprac tot hare
L_sample3_17568 Sech twi quamstu voer ons nedʼ
L_sample3_17569 Judich die antworde weder
L_sample3_17570 Onse volc blijft vʼloren saen
L_sample3_17571 Want het heuet sere misdaen
L_sample3_17572 God heuet ghesent hier mi
L_sample3_17573 Dat ic boedscape drage an di
L_sample3_17574 En̄ ic di te ihʼrʼlʼm
L_sample3_17575 Gheleide en̄ danne so nem
L_sample3_17576 Dat volc onder dijn ghebod
L_sample3_17577 Hi sprac doet mi dit dijn god
L_sample3_17578 So saltu grote vrouwe mꝫ vus
L_sample3_17579 Wesen in nabugodʼ huus
L_sample3_17580 Hi leydse al daer ter seluer stat
L_sample3_17581 Al daer lach sijn grote scat
L_sample3_17582 So dat Judith des ghebat
L_sample3_17583 Dat hi haer gheloofde dat
L_sample3_17584 Dat si nachts moeste vut gaen
L_sample3_17585 Haren god te biddene saen
L_sample3_17586 Hi liet haer horen wille doen
L_sample3_17587 Drie nachte dede si haer orisoen
L_sample3_17588 En̄ ghinc al daer si wilde mede
L_sample3_17589 Holofernꝰ haer bidden dede
L_sample3_17590 Dat si bi hem slapen soude
L_sample3_17591 En̄ si seide dat si woude
L_sample3_17592 En̄ quam te hem wel gepalleert
L_sample3_17593 En̄ alse hi siet dat sijs begheert
L_sample3_17594 Dranc hi van ioyen so den wijn
L_sample3_17595 Dat hi ghinc slapē als .J. zwijn
L_sample3_17596 Judich hiet haren ioncwiue
L_sample3_17597 Dat si voer die dore bliue
L_sample3_17598 Selue ghinc si voer hem staen
L_sample3_17599 En̄ si badt an gode zaen
L_sample3_17600 Dat hise ghesterke teser stont
L_sample3_17601 Tot holofernꝰ hoofde stont
L_sample3_17602 Een colūpne daer an .J. zweert
L_sample3_17603 Dat trac iudith mittervʼt
L_sample3_17604 En̄ sloech hem thooft of tenē slage
L_sample3_17605 Haren ioncwiue hiet si dat sijt dᵃge
L_sample3_17606 En̄ nam den goeden spareware
L_sample3_17607 En̄ ghinc ter stat waert mꝫ hare
L_sample3_17608 Want haer tgaen niemant benam
L_sample3_17609 En̄ teersten dat si ter portē quam
L_sample3_17610 Riep si god is mit ons ondoe
L_sample3_17611 En̄ al tvolc lieper toe



L_sample3_17612 Mit lichte en̄ si toechde daer
L_sample3_17613 Dat hooft enten sparewʼ
L_sample3_17614 En̄ sprac looft gode mit vlite
L_sample3_17615 Alse achior die āmonite
L_sample3_17616 Holofernꝰ hooft ghesach
L_sample3_17617 Van vare hi in ōmacht lach
L_sample3_17618 Doe hi dit sach dede hi tien tiden
L_sample3_17619 Hem na der Joedschʼ wet besnidē
L_sample3_17620 En̄ bleef ghelouich na der vre
L_sample3_17621 Thooft hinc Judich an die mure
L_sample3_17622 Dit was ene stoute daet
L_sample3_17623 En̄ viel in die dagheraet
L_sample3_17626 Tidelic dat die Joden wt quamē
L_sample3_17627 En̄ doet die heren vʼnamen
L_sample3_17628 Dat holofernꝰ selue was doot
L_sample3_17629 Vloe dat here doer den noot
L_sample3_17630 Entie Joden volchden naer
L_sample3_17631 En̄ si sloeghen menighen daer
L_sample3_17632 Jn .xxx. daghen hebs ghelof
L_sample3_17633 Ghehaelden si cume den roof
L_sample3_17634 En̄ wat so holofernꝰ was
L_sample3_17635 Dat hadde Judich als ic las
L_sample3_17636 En̄ Judich sanc gode enē sanc
L_sample3_17637 Dʼ si in voer seide sonder wanc
L_sample3_17638 Den doemsdach en̄ dat die quade
L_sample3_17639 Ghepijnt souden sijn sonder ghenade
L_sample3_17640 Te ihʼrʼlʼm voer si daer naer
L_sample3_17641 En̄ offerden onsen here daer
L_sample3_17642 Holofernꝰ grote rijchede
L_sample3_17643 En̄ vierde alden dach mede
L_sample3_17644 En̄ Judich die wʼt daer na
L_sample3_17645 Gheheten cambisia
L_sample3_17646 Si leefde .C. Jaer en̄ viue
L_sample3_17647 Doe si sciet van desen liue
L_sample3_17648 Cambices nabugodonosor
L_sample3_17649 Wan daer na menighen tor
L_sample3_17650 Jn egypten en̄ wan dat lant
L_sample3_17651 Oec maecti dat si v bekant
L_sample3_17652 Jn egypten babylone
L_sample3_17653 Daer die soudane dragē crone
L_sample3_17654 Wil men die waerheit wetē das
L_sample3_17655 Als voer seide ihʼemias
L_sample3_17656 Doe hi egypten ruumde tlant
L_sample3_17657 Wart hi siec altehant
L_sample3_17658 Jn damassch bleef hi doot
L_sample3_17659 Cambices die here groot


L_sample4_22979 Onse here die quam aldaer
L_sample4_22980 Alse .j. die moede is en̄ sit
L_sample4_22981 Op .j. fonteyne hiet jacobs pit
L_sample4_22982 Dapostelen waren in die stede
L_sample4_22983 Dʼ in spise te copen mede
L_sample4_22984 .J. wijf quam gaende dʼ hi sat
L_sample4_22985 Om water en̄ onse here bat
L_sample4_22986 Dat si hem drincken gaue
L_sample4_22987 Dwijf antworde dus dʼ aue
L_sample4_22988 Want sine jode sach bedi
L_sample4_22989 Hoe moechstu drinckē van mi
L_sample4_22990 Want ic bin .j. samaritane
L_sample4_22991 Hier te voren dede ic te vʼstane
L_sample4_22992 Dat salmanasar die coninc
L_sample4_22993 Tvolc van isrʼl al vinc
L_sample4_22994 Mitten cō ozee
L_sample4_22995 Daer na hadden si coninge nꝫ me
L_sample4_22996 Jn tlant voerde hise van caspia
L_sample4_22997 Daer se alexander sloot dʼna
L_sample4_22998 Sijn volc sende hi in isrʼl
L_sample4_22999 Tlant te winnē doe wʼt hem fel
L_sample4_23000 Lewen die god sende in tlant
L_sample4_23001 Hier ōme ontfinghen si te hant
L_sample4_23002 Die joedsch wet en̄ dat besniden
L_sample4_23003 Nochtan hadsi in allen tiden
L_sample4_23004 Afgoden daer si gheloofden ane
L_sample4_23005 Dese heten samaritane
L_sample4_23006 Dat quam van samarien die stede
L_sample4_23007 Hare vate no hare spise mede
L_sample4_23008 Wilden die joedē niet orbaren
L_sample4_23009 Van dien was dit wijf twarē
L_sample4_23010 Dier onsen hʼe drinckē bat
L_sample4_23011 En̄ hi seide al dʼ ter stat
L_sample4_23012 Dat si ghehadt hadde .v. māne
L_sample4_23013 En̄ dʼ si haer nv helt anne
L_sample4_23014 Dat si sine amye ware
L_sample4_23015 Doe seide twijf al openbare
L_sample4_23016 Jc sie dattu ꝓphete sijs
L_sample4_23017 Onse vorders waren wijs
L_sample4_23018 En̄ dienden gode en̄ badē hym
L_sample4_23019 Hier op den berch te garisym
L_sample4_23020 En̄ hi seghet dat men hem
L_sample4_23021 Sal offeren in ihʼrʼlʼm
L_sample4_23022 Onse here antwoorde hare
L_sample4_23023 wijf gheloof mi openbare
L_sample4_23024 Dat die tijt is comen mede
L_sample4_23025 Dat te ihʼrʼlʼm in die stede



L_sample4_23026 Noch hier ne suldi bidden niet
L_sample4_23027 Jn desen woorden hi bediet
L_sample4_23028 Dat men gode ane beden sal
L_sample4_23029 Mit gheloue al ouer al
L_sample4_23030 Niet tot ihʼrʼlʼm allene
L_sample4_23031 Alsmen dede doe so clene
L_sample4_23032 Tgheloue was in erdrike
L_sample4_23033 Dwijf antworde cortelike
L_sample4_23034 Jc weet wel dat kerst comē sal
L_sample4_23035 En̄ als hi coomt sal hi ons al
L_sample4_23036 Segghen en̄ doen vʼstaen
L_sample4_23037 Onse here antworde zaen
L_sample4_23038 Jc bint doe liet si harē stoop
L_sample4_23039 Ter stat waert deedsi harē loop
L_sample4_23040 En̄ seide den portren an
L_sample4_23041 Coemt siet hier enen man
L_sample4_23042 Die mi al heeft bediet
L_sample4_23043 So wat so mi is ghesciet
L_sample4_23044 Mach dat xpʼs yet wesen
L_sample4_23045 Tvolc quam vter stat na desen
L_sample4_23046 En̄ doe hise sach comē dare
L_sample4_23047 Seide hi dat coren ghereet ware
L_sample4_23048 Te oostene dat bediede
L_sample4_23049 Ghereet te ghelouen die liede
L_sample4_23050 So dat si hem alle badē dat
L_sample4_23051 Dat hi mit hem quame in die stat
L_sample4_23052 En̄ wasser .ij. daghe mede
L_sample4_23053 Dʼ hire vele bekeren dede
L_sample4_23054 Uan sicher quam hi dʼnaer
L_sample4_23055 Jn galilee tot chana
L_sample4_23056 Daer .j. coninckijn in was
L_sample4_23057 Dat bediet als ic eer las
L_sample4_23058 .J. die moghenste van dē lande
L_sample4_23059 Naest den cō als ict kande
L_sample4_23060 Te caparnaū was siec zijn sone
L_sample4_23061 Onse here bat die gone
L_sample4_23062 Dat hire quame en̄ hine ghenase
L_sample4_23063 God scalten ghelijc enen dwase
L_sample4_23064 Want hi pensede in zijn ghedochte
L_sample4_23065 Dat hi niet ghenesen mochte
L_sample4_23066 Hine ware seluer ghegaen
L_sample4_23067 Doch heeft hi also vulstaen
L_sample4_23068 Dat hi tot hem gheseit heeft
L_sample4_23069 Ganc tot huus dijn zone leeft
L_sample4_23070 Mittien woorde hi ghenas
L_sample4_23071 Daer hi selue niet ne was
L_sample4_23072 Die man en̄ sine maysniede
L_sample4_23073 Gheloofden doet aldus gesciede
L_sample4_23074 Tot hier scrijft ons sinte Jan
L_sample4_23075 Nv segghen dandre voort an



L_sample4_23076 LEuy die ooc hiet matheus
L_sample4_23077 Seghet dat daer na quā ihesus
L_sample4_23078 Daer hi maecte .J. werscap hore ic tellē
L_sample4_23079 Dʼ aten mede leuis ghesellen
L_sample4_23080 Pupplicanē dat bediet
L_sample4_23081 Volc dat vele der wʼelt pliet
L_sample4_23082 Phariseuse die hem mede
L_sample4_23083 Vʼhieuen in die heilichede
L_sample4_23084 Alse die vroet waren zere
L_sample4_23085 Si begrepen onsen here
L_sample4_23086 Dat hi at mitten zondaren
L_sample4_23087 Onse hʼe andwoorde twarē
L_sample4_23088 En bin bedi niet comē al
L_sample4_23089 Dat ic die rechte roepen sal
L_sample4_23090 Maer die besondechde die hebbē misdaē
L_sample4_23091 Dat si penitencie sullen ontfaen
L_sample4_23092 Oec begrepen sine alsi saghen
L_sample4_23093 Dat sine ionghʼen niet en plaghē
L_sample4_23094 Te vastene maer onse hʼe
L_sample4_23095 Die ontsculdichetse herde sere
L_sample4_23096 Jn dien dat volc was ongheleert
L_sample4_23097 En̄ nyewinghe an hem bekeert
L_sample4_23098 En̄ hi vleyschelike mit hem ware
L_sample4_23099 Maer alst ghesciede daer nare
L_sample4_23100 Dat hi hem worde ghenomē
L_sample4_23101 Soude hem ghenoech te vastene comē
L_sample4_23102 Die phariseen wilden mittien
L_sample4_23103 .J. hemelsch teyken van hem sien
L_sample4_23104 Maer hi ontseit hem en̄ seide mee
L_sample4_23105 Dat theydine volc van nyneue
L_sample4_23106 Beter ware danne si
L_sample4_23107 En̄ hi seide hem redene wʼbi
L_sample4_23108 Want si penitencie daden
L_sample4_23109 Doese Jonas dreghede vā scaden
L_sample4_23110 En̄ hi meerre dan Jonas ware
L_sample4_23111 Oec seide hise argher openbare
L_sample4_23112 Dan die heydene coninghīne
L_sample4_23113 Die doer cracht van salomōs mīne
L_sample4_23114 Van vʼre quam soeken die mare
L_sample4_23115 En̄ hi wiser dan salomon ware
L_sample4_23116 DJe prince dʼ synagogē quam
L_sample4_23117 Tonsen hʼe als ict vʼnam
L_sample4_23118 En̄ aenbedene en̄ seide mede
L_sample4_23119 Mijn wijf is doot nv ter stede
L_sample4_23120 Com en̄ lech dijn hant op hare
L_sample4_23121 Si sal dan leuen openbare
L_sample4_23122 Maer doe hi dare soude gaen
L_sample4_23123 Quam .j. wijf an hem zaen
L_sample4_23124 Die ghebloet hadde .xii. jaer
L_sample4_23125 En̄ taste an die vasen daer



L_sample4_23126 Van sinen mantel als ic las
L_sample4_23127 Mittien gheloue si ghenas
L_sample4_23128 Van sinte ambrosius mach mē lesē
L_sample4_23129 Dat dit martha soude wesen
L_sample4_23130 Marien suster magdalene
L_sample4_23131 Onse here en̄ sine iongʼs ghemene
L_sample4_23132 Quamen daer woende salilus
L_sample4_23133 Die prince was hi ghinc int huus
L_sample4_23134 Peter leedde hi mede danne
L_sample4_23135 Jacoppe den meerre en̄ Janne
L_sample4_23136 En̄ der joncfrouwē moedʼ en̄ vadʼ
L_sample4_23137 Dander dreuen si vut al gader
L_sample4_23138 Want sine bespotten dat hi riep
L_sample4_23139 Dat die dochter lach en̄ sliep
L_sample4_23140 Om dat hise vʼsceden vant
L_sample4_23141 Die ioncfrou nam hi bi dʼ hant
L_sample4_23142 En̄ heet haer dat si op soude staen
L_sample4_23143 En̄ heet haer teten gheuen saen
L_sample4_23144 Dats vʼrisenisse waerachtich
L_sample4_23145 Men vint wel touerie so machtich
L_sample4_23146 Dʼ men die dode bi doet vʼrisen
L_sample4_23147 Maer sine eten in ghere wisen
L_sample4_23148 Van danen scrijft matheus
L_sample4_23149 So ghinc onse hʼe ihesus
L_sample4_23150 Twe blinde volchden om tgone
L_sample4_23151 En̄ riepen ihesus dauids zone
L_sample4_23152 Ontferme ons doe hi quam
L_sample4_23153 Te nazareth als ict vʼnam
L_sample4_23154 Taste hi haer oghē en̄ si ondadē
L_sample4_23155 Mit heitene heeft hise gheladen
L_sample4_23156 Dat het niemant worde bekant
L_sample4_23157 Maer si seident doer al tlant
L_sample4_23158 Doe si ghesceiden waren dane
L_sample4_23159 Als ons doen te vʼstane
L_sample4_23160 Beide matheus en̄ lucas
L_sample4_23161 Enen die beseten was
L_sample4_23162 Mitten viant mē hem brochte
L_sample4_23163 Die ooc spreken niet ne mochte
L_sample4_23164 Onse here dreef wt den viant
L_sample4_23165 En̄ .j. stēme sprac te hant
L_sample4_23166 Doe prijsden daer menich een
L_sample4_23167 Maer die quade phariseen
L_sample4_23168 Seiden onder hem te samen
L_sample4_23169 Dat hi in belsebuucs namē
L_sample4_23170 Die prince van den duuelē ware
L_sample4_23171 Die duuele vut dade varē dare
L_sample4_23172 Jhesus antworde dʼ ter stede
L_sample4_23173 Of ic bi belsebucs moghentede
L_sample4_23174 Den viant nv vʼdriuen can
L_sample4_23175 Bi wien dadent v kindren dan



L_sample4_23176 Want die Joden dat wel wisten
L_sample4_23177 Dat onder hem waren exorcistē
L_sample4_23178 Dat luut bezwʼres in onse tale
L_sample4_23179 Die den duuel consten wale
L_sample4_23180 Vten mensch varen doen
L_sample4_23181 Mitten woorden vant salomoē
L_sample4_23182 En̄ dat seiden si openbare
L_sample4_23183 Dat van gods haluē ware
L_sample4_23184 Maer die miraclen ons hʼen
L_sample4_23185 Wilden si ten quaetsten keren
L_sample4_23186 Hier na so scrijft lucas dat
L_sample4_23187 Onse here quam in ene stat
L_sample4_23188 Daer hem .j. phariseus bat
L_sample4_23189 Also dat hi mit hem at
L_sample4_23190 En̄ dʼ quam mit grotē wene
L_sample4_23191 Die besondichde magdalene
L_sample4_23192 En̄ dwoech mꝫ tranen ons hʼen voete
L_sample4_23193 En̄ droghetse mit harē hare soete
L_sample4_23194 Ghene phariseus heet symoen
L_sample4_23195 En̄ pensede in zijn doen
L_sample4_23196 Waert dat hi .J. ꝓphete ware
L_sample4_23197 Hi sout weten openbare
L_sample4_23198 Datten .J. besondich wijf an tast
L_sample4_23199 Dus begreep hi sinē gast
L_sample4_23200 Maer onse here die ontfant
L_sample4_23201 Hem mit redene te hant
L_sample4_23202 En̄ seide hare ware vele vʼlatē
L_sample4_23203 Want sone minde vtermatē
L_sample4_23204 Al daer enten seluen stondē
L_sample4_23205 Vʼgaf hi hare al hare sondē
L_sample4_23206 En̄ si volgede hem ēmer na
L_sample4_23207 Onse hʼe ghinc in Judea
L_sample4_23208 Jn enen casteel quamē si gegaē
L_sample4_23209 En̄ dʼ heeften ontfaen
L_sample4_23210 Martha die suster mariē
L_sample4_23211 En̄ diende hem en̄ siere ꝑtien
L_sample4_23212 Maria sat bi sinen voeten
L_sample4_23213 En̄ hoorde ih̄m sprekē dē soetē
L_sample4_23214 Martha beclagede van magdalene
L_sample4_23215 Dat sise dienen liet allene
L_sample4_23216 Dʼ prijsde god marien sere
L_sample4_23217 So wiselike in sulker ere
L_sample4_23218 Dat hi altoos in ghere wijs
L_sample4_23219 Marthen ooc en seide misprijs


L_sample5_33296 Die mordenaers die dē tempel heldē
L_sample5_33297 Rusten in die were selden
L_sample5_33298 Dus visierden si dese moort
L_sample5_33299 An die west side hoort
L_sample5_33300 Stont .J. portael groet en̄ diere
L_sample5_33301 Dʼ droghen si hout toe sciere
L_sample5_33302 Vier en̄ sulfer oec mede
L_sample5_33303 En̄ weken danen vandʼ stede
L_sample5_33304 Ghelike of si ghelouich uarē
L_sample5_33305 Vele riesen van dʼ scaren
L_sample5_33306 Volchden en̄ clommē naer
L_sample5_33307 Mꝫ ledren op tportael daer
L_sample5_33308 Dat dochte den jodē niet quaet
L_sample5_33309 Als dat joedsch volc vʼstaet
L_sample5_33310 Dat tportael vol was altehant
L_sample5_33311 So staken si dʼ in den brant
L_sample5_33312 En̄ wart alte hant onsteken
L_sample5_33313 Die romeyne mꝫ haren treken
L_sample5_33314 Worden begaen dʼ en was geē vliē
L_sample5_33315 Tytus die dit heeft vʼsien



L_sample5_33316 Was droeue hine const gewrekē
L_sample5_33317 Mit dustanē treken
L_sample5_33318 Storuen si wel na alte mael
L_sample5_33319 Die daer waren inden portael
L_sample5_33320 Dier na brakē die joden al
L_sample5_33321 Mꝫ dustanich misual
L_sample5_33322 Maecten die romeyne vroet
L_sample5_33323 Elc heeft hem te nauwʼ gehoet
L_sample5_33324 TEn naesten dage so onstakē
L_sample5_33325 Die romeyne om dese sakē
L_sample5_33326 Dat portael an die nort side
L_sample5_33327 Al ōme dien tempel tien tide
L_sample5_33328 Dat was al ōme die moort
L_sample5_33329 Nv hoort .J. deel van der poort
L_sample5_33330 Dʼ was die honghʼ so groot
L_sample5_33331 Noyt man hoorde des ghenoot
L_sample5_33332 Om spise vochtē si menigē wijch
L_sample5_33333 Daer ōme was alden crijch
L_sample5_33334 Ja die dieue ontrecten mede
L_sample5_33335 Die dode liede van der stede
L_sample5_33336 En̄ ondersochtense om eten
L_sample5_33337 Rieme scone wildijt weten
L_sample5_33338 Aten si dʼ si tlijf mede hilden
L_sample5_33339 En̄ toude leder van den scilden
L_sample5_33340 Ja wat sal nv des meer
L_sample5_33341 Hoort hier jamer en̄ groot zeer
L_sample5_33342 Een wijf van ouer die jordane
L_sample5_33343 Die wilen rijc was ic wane
L_sample5_33344 Maria heet si bi namen
L_sample5_33345 Doe die andʼ lude in ihʼrʼlʼm quamē
L_sample5_33346 Quam sire in en̄ wʼt beseten
L_sample5_33347 Mitten andren wildijt weten
L_sample5_33348 Wat si mit hare hadde brocht
L_sample5_33349 Van ouer twater dʼ of wʼt si besocht
L_sample5_33350 Van den rouers en̄ ghenomen
L_sample5_33351 Daer toe sach sii alle dage comē
L_sample5_33352 Die rouers die haer namē teten
L_sample5_33353 Als sire yet haddē vʼgheten
L_sample5_33354 Die vrouwe dat zware vʼdroech
L_sample5_33355 En̄ vloecte die dieue genoech
L_sample5_33356 Om dat si gherne haddē vʼdient
L_sample5_33357 Dat enich viant ofte vrient
L_sample5_33358 Hare dat lijf hadde ghenomē
L_sample5_33359 Maer daer toe conste si niet comē
L_sample5_33360 Mʼ dat ment haer nam so rene
L_sample5_33361 Dat h̶a̶t̶ hare en bleef groot no clene
L_sample5_33362 Entie honghʼ ghinc hʼ an sere
L_sample5_33363 Dʼ toe vʼwoede gramscap mere
L_sample5_33364 Des wart si van fellen moede
L_sample5_33365 En̄ van brekenisse van goede



L_sample5_33366 En̄ wʼt ieghen hare nature gram
L_sample5_33367 Haer sughende kint dat si nam
L_sample5_33368 Vʼdoemt kint spᵃc si na desen
L_sample5_33369 Jamerlike salt mitti wesen
L_sample5_33370 Te wies behoef sal ic di voedē
L_sample5_33371 Ten romeynē wiltuut vroeden
L_sample5_33372 Du warts arme behouts duut tlijf
L_sample5_33373 Mʼ die ongher arme keytijf
L_sample5_33374 Sal di vʼteren eer dit ghesciet
L_sample5_33375 Nochtan is dit mordadighe diet
L_sample5_33376 Argher dan zijn dese twe
L_sample5_33377 Wes mijn spise vort an me
L_sample5_33378 Die dieue sellen wʼden erre
L_sample5_33379 Men sal dese fauele tellen vʼre
L_sample5_33380 Want dit is ghebreit allene
L_sample5_33381 Onder der joden plage gemene
L_sample5_33382 Dit spᵃc si en̄ sloech haer kint doot
L_sample5_33383 Som briet si en̄ soot
L_sample5_33384 Tander decte si en̄ helt
L_sample5_33385 Doe quamē die rouers mit gewelt
L_sample5_33386 En̄ hebben ghent vʼroekē saen
L_sample5_33387 En̄ spraken si soudense doot slaen
L_sample5_33388 Ten waer dat si hem spise gaue
L_sample5_33389 Si seide .J. goet deel daer aue
L_sample5_33390 Hebic ghehoudē tuwē behoef
L_sample5_33391 Mittien si den decsel op hoef
L_sample5_33392 En̄ toghede hem haers kints relief
L_sample5_33393 Dʼ en was ghee so coenē dief
L_sample5_33394 Hem en eysde daer hijt sach toe
L_sample5_33395 Doe seide dat wijf hoe waendi hoe
L_sample5_33396 Dits mijn kint wildijt weten
L_sample5_33397 Jc hebber luttel of gheten
L_sample5_33398 Jc wil dat ghijs seker sijt
L_sample5_33399 Dat gheen wijf in ghere tijt
L_sample5_33400 Ontfarmigher is dan die moeder
L_sample5_33401 Ouer haer kint des sijt vroeder
L_sample5_33402 Ontsegdijt wan icker of hebbe getē
L_sample5_33403 So houter of dattu is ghespleten
L_sample5_33404 Al beuende ghinghen die dieue dane
L_sample5_33405 En̄ cume lieten si als ic wane
L_sample5_33406 Der moeder allene hebbē dat
L_sample5_33407 Hier of wart vol al die stat
L_sample5_33408 Onder there quam oec die mare
L_sample5_33409 Sulc waende dat boerde ware
L_sample5_33410 Sulc ontfermes en̄ sulc mede
L_sample5_33411 Hater om̄e alle die stede
L_sample5_33412 Tytus claghet onsen here
L_sample5_33413 En̄ toghede dat hi hem ere
L_sample5_33414 Paeys boet en̄ vergheuē woude
L_sample5_33415 Alle misdaet van harē scoude



L_sample5_33416 Mʼ si coren strijt voer vrede
L_sample5_33417 En̄ honghʼ voer weelde mede
L_sample5_33418 En̄ om dat si tharē scanden
L_sample5_33419 Ontstaken den tempel mꝫ harē hande
L_sample5_33420 Waren si waert van sulker spisen
L_sample5_33421 Maer hi sout wrekē in sulkʼ wisen
L_sample5_33422 Dat hi tlant soude destrueren
L_sample5_33423 Entie port also vʼteren
L_sample5_33424 Dat nem̄ermʼe man sage die stede
L_sample5_33425 Daer twijf also haer kint vʼdede
L_sample5_33426 Aldus maecte hi sijn ghelach
L_sample5_33427 Jn den oost op den .xviij den. dach
L_sample5_33428 So wart voldraghen die dracht
L_sample5_33429 West an den tempel mꝫ grotʼ cracht
L_sample5_33430 Dʼ brocht mē doe den starkē ram
L_sample5_33431 .vij. daghe staken si den ram
L_sample5_33432 Dat si wonnen niet .J. haer
L_sample5_33433 So goet wast ghewerc daer
L_sample5_33434 Die nort port ondergroeuē si scone
L_sample5_33435 Daer of quam hem ghene vrome
L_sample5_33436 En diede niet dat sire an daden
L_sample5_33437 So dat si worden beraden
L_sample5_33438 Dat si ledren toe droeghen
L_sample5_33439 Maer die joden vʼsloeghen
L_sample5_33440 Der romeyne so vele
L_sample5_33441 Dat hem ghinc al vten spele
L_sample5_33442 Hier om was tytus tongemake
L_sample5_33443 En̄ heet dat mē die porte onstake
L_sample5_33444 Doe quamē die .ij. felste geuloen
L_sample5_33445 Die onder hem hadde symoen
L_sample5_33446 Tot tytus om ghenaden
L_sample5_33447 Hi was des herde wel beradē
L_sample5_33448 Dat hise wilde doen ontliuen
L_sample5_33449 Maer hine wil niet minnedich bliuē
L_sample5_33450 Want si mordadich waren
L_sample5_33451 Die riddʼs droghen vier sondʼ sparē
L_sample5_33452 En̄ ghinghen die porte onsteken
L_sample5_33453 Die joden constent nꝫ ghewreken
L_sample5_33454 Tsiluer smout te hant dʼ jegen
L_sample5_33455 Dʼ die dore mede was besleghen
L_sample5_33456 En̄ thout onstac alte hant
L_sample5_33457 Als die joden saghē den brant
L_sample5_33458 Ontsanc hem herte en̄ moet
L_sample5_33459 Want gheen helpe dʼ ieghē stoet
L_sample5_33460 Nochtan droeuen si om niet
L_sample5_33461 So vele datter .j. toe riet
L_sample5_33462 Dat mens behouden soude doch
L_sample5_33463 Tselue datter stonde noch
L_sample5_33464 Daghes en̄ nachts wies
L_sample5_33465 Die starke brant sijt sekʼ dies



L_sample5_33466 TEn naesten daghe tytus geboot
L_sample5_33467 Dat men vte den brant groot
L_sample5_33468 En̄ wech maken den here
L_sample5_33469 En̄ nam raet na sinen ghere
L_sample5_33470 Mitten vorsten van sinen rade
L_sample5_33471 Wat hi best mitten tempel dade
L_sample5_33472 Sulc seide hi wʼ best gebroken
L_sample5_33473 Die joden souden weder stoken
L_sample5_33474 Nvwe orloghe liet men staen
L_sample5_33475 Want al waren si gheuaen
L_sample5_33476 Si souden om lanc alle keren
L_sample5_33477 Daer ten tempel mit eren
L_sample5_33478 Het scheen best wesen .j. casteel
L_sample5_33479 Dꝰ waert best geuelt al gheheel
L_sample5_33480 Tytus antworde sulc werc
L_sample5_33481 So scone so diere so starc
L_sample5_33482 Dat en brake hi nemmermʼe
L_sample5_33483 Het ware den roemschē rike groot ere
L_sample5_33484 Datter sulc werc in stonde
L_sample5_33485 Maer maect die strate in corter stonde
L_sample5_33486 Die joden van vare en̄ van onwille
L_sample5_33487 Lietense maken en̄ laghen stille
L_sample5_33488 Sanderdaghes quamē si vut gelopē
L_sample5_33489 Ter porten die stont open
L_sample5_33490 En̄ hebben die romeyne bestaen
L_sample5_33491 Die si wel bitterlike ane vaen
L_sample5_33492 Dit vʼsach saen daer na
L_sample5_33493 Tytus van anthonia
L_sample5_33494 En̄ quam mit .J. scare tē stride
L_sample5_33495 Doe weken die joden ouer side
L_sample5_33496 Jn dinderste porte doer den noot
L_sample5_33497 Der joden bleuen vele daer doot
L_sample5_33498 En̄ tytus keerde in anthonia
L_sample5_33499 Hi sette sanderdaghes dʼna
L_sample5_33500 Den tempel al ōme
L_sample5_33501 Mit alden here tere sōme
L_sample5_33502 Maer die sentencie van onsen hʼe
L_sample5_33503 Hadde vʼdoemt den tempel so sere
L_sample5_33504 En̄ vʼbernt van viere
L_sample5_33505 Als ghi sult vʼnemē sciere
L_sample5_33506 SO verre quamt als ict vʼsach
L_sample5_33507 Jn den oost op den .xistē. dach
L_sample5_33508 Dat was die dach daer te voren
L_sample5_33509 Van nabugodonosor als wijt horen
L_sample5_33510 Vʼbernt was die tempel mede
L_sample5_33511 Die salomoen eerst maken dede

