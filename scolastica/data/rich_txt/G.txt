_sample1_
&26ra&
00591 <T>ottien stonden en ter uren
00592 so was van allen creaturen
00593 dat verstaet van allen beesten
00594 is tserpent tscalcste na der ieesten
00595 en(de) subtijl oec van zinne
00596 want die duuel wasser inne
00597 want doe lucifer die scone
00598 wart gheworpen van den trone
00599 had hijs nijt in alre wijs
00600 dat adam was int paradys
00601 en(de) peinsede hoe hine vut dede steken
00602 dede hi hem gods ghebod breken
00603 zo moeste hi vut peinsde hi dan
00604 mer dat hi ontsach den man
00605 des ghinc hi ierst toten wiue
00606 om dat si cranker was van liue
00607 metten serpente heuethise bestaen
00608 want het plach doe zonder waen
00609 op en(de) neder recht tegaene
&26rb&
00610 recht na des menschen ghedane
00611 beda scrijft die clerc was diere
00612 het was een serpents maniere
00613 gheaensicht als ene jonfrouwe
00614 vte hem sprac die onghetrouwe
00615 als hi nu doet wil dijt weten
00616 vte dien die hi heeft beseten
00617 en(de) hi seide dat ghebod
00618 waer omme gaeft v god
00619 dat @hi@ «ghi» uan allen houte ghemene
00620 nut zonder van enen allene
00621 dit vraghede hi want na hoer antworde
00622 zo visierde hi zine moerde
00623 zi sprac om dat wij bi auonture(n)
00624 die doet niet en souden besuren
00625 alsi bi auonturen seide
00626 merctehi wel huer crancheide
00627 dat si uaste niene ghelouede
00628 doe sprac vut tserpents houede
00629 neen ghine blijfter niet om doet
00630 mer wet wel die ere groet
00631 zo weltijt ghi daer af hebt gheten
00632 zo zuldi uroeden en(de) weten
00633 vroetscap als of ghi god waert
00634 eua waert verhouaert
00635 want si gode waende gheliken
00636 zi sach den sconen bome den riken
00637 die vrucht scone en(de) sochte
00638 en(de) zi at datsi zider becochte
00639 en(de) boet adame hoeren man
00640 die mettien merken began
00641 dat si altehant niene bleef doet
00642 nochtan wisthi wel al bloet
00643 wat quade daer af zoude comen
00644 dus eest bescreuen va(n) hem zomen
00645 en(de) at wat daer af soude ghescien
00646 huer oghen ontdaden mettien
00647 niet dat si blijnt hadden ghewesen
00648 mer huer lust verroerde met desen
00649 <J>n die naturliken leden
00650 dat si teuoren niet en deden
00651 en(de) begonden hem te scamen
00652 van hore naecter mesquamen
00653 <D>oe namen si met ghemene(n) rade
00654 beidegader vigheblade
00656 ende gordense om huer scamelhede
00655 aldus decten si huer lede
00657 daersi zaten onder die rise
&26va&
00658 hoerdensi in den paradyse
00659 gode wandren daerhi quam
00660 die sprac waer bistu adam
00661 here sprac hi doe ic hadde uerstaen
00662 dine stemme veruaerdic mi saen
00663 en(de) heb mi ghedect om das
00664 om dat ic naect was
00665 god sprac wie heeft di dat ghewiset
00666 zonder dattu di ghespiset
00667 heuest met dat ic di verboet
00668 doe sprac adam dulheit groet
00669 of als hi gode zine mesdaet
00670 tijen zoude en(de) zijn quaet
00671 dat wijf dattu mi gaues sprac hi
00672 gauet mi en(de) ic at bedi
00673 als of hi meinde het waer bleuen
00674 en hadstuse mi niet ghegheuen
00675 doe sprac god te hare diet at
00676 waeromme so deetstu dat
00677 doe teecht yeue den serpente
00678 mer van alden parlamente
00679 droech huer meninghe va(n) der tale
00680 gode te tijen altemale
00681 dat adam van der reinre eerde
00682 was ghemaect met groter weerde
00683 die nie smette en hadde ontfaen
00684 noch oec niet en was ondaen
00685 no met ploeghen no met spaden
00686 no besmet met ghenen ondaden
00687 betekent die reine marie
00688 die sonder enighe dorpernie
00689 huer reine uleisch in reine(n) liue
00690 niet als pleghen ander wiue
00691 <J>hesus droech oec ende wan
00692 ombesmet va(n) enighen man
00693 ghelikerwijs oec als adam
00694 des zestendaechs ter werelt quam
00695 also was onze troest vercoren
00696 <J>n der zester ewe gheboren
00697 den serpente en vraghede hi niet
00698 buten zinen rade eest ghesciet
00699 want bi den duuel quaemt al
00700 doe vloecte hijt als ict scriuen zal
00701 want hijs an tserpent began
00702 en(de) leide hem drie uloeke an
00703 om dattet driesins mesdede
00704 dat ierste in die nidichede
00705 dat ander om dattet loech
&26vb&
00706 terde om dat den man bedroech
00707 des waest aldus vermaledijt
00708 het hadde om smenschen hoecheit nijt
00709 bi dien seide god aldus zaen
00710 op dine borst zulstu gaen
00711 van loeghenen sloecht god in den mont
00712 en(de) sprac du soute talre stont
00713 eerde eten in dijn leuen
00714 dat luud dat hem was ghegheuen
00715 nam hem god daer ter stede
00716 en(de) gaf den monde venijn mede
00717 van hoene hadt enen godshat
00718 jc sal sprac god daer terstat
00719 v@r@ienscap setten zonder blijf
00720 tusghen di en(de) dat wijf
00721 zi sal op dijn houet treden
00722 en(de) du zout tot alre steden
00723 huer en(de) hueren gheslechte laghen
00724 dese woerde machmen draghen
00725 toter moeder gods marien
00726 die den duuel met sijnre partien
00727 altoes dwinghet ende iaghet
00728 al is dat hi huer laghet
00729 <R_2>echt als die man doet en(de) pine
00730 onfaet van serpents venine
00731 also mach smenschen nuchteren spu
00732 tserpent doden seggic v
00733 om dat si beide naect waren
00734 so vliet noch tserpent twaren
00735 den naecten man waer hi ghecleedt
00736 so scotet sijn venijn ghereet
00737 <J>n =ij.= zaken mesdede twijf
00738 zi was houerdich in dat lijf
00739 bedi zette se emmerme god
00740 tesine onder des mans ghebod
00741 om dat si at verboden spise
00742 dat becocht si in zulker wise
00743 dat si met rouwen huer leuen leide
00744 om den appel daer ic af seide
00745 <O_2>m dat adam in eenre wise
00746 allene mesdede an die spise
00747 des gheneert hem noch met arbeide
00748 die man in bosch en(de) ander heide
00749 die eerde was gheuloect gnoech
00750 om datsi die vrucht droech
00751 des draghet si noch in onzen toerne
00752 beide dijstelen en(de) doerne
00752a beide dijstelen ende doerne.
&27ra&
00753 <D_2>oe maecte god yeuen en(de) adame
00754 om te decken hore scame
00755 twe rocke van beesten uellen
00756 dat meende hire mede als wj tellen
00757 dat decsels es van doden dieren
00758 en(de) du bist sterflic van manieren
00759 doe sprac god nu is adam ghemaect
00760 als een wijsman ende gheraect
00761 dit was ghelijc als in een spot
00762 om dat hi wilde wesen god
00763 om dat hi frailike weet
00764 quaeds en(de) goeds ondersceet
00765 <N_2>u steect hine uten paradyse
00766 dat hi niet en nutte der spise
00767 die es an dat lignu(m) vite
00768 en(de) dathi leue emmerme
00769 en(de) dit en darf v wondren niet
00770 dat dit van dien houte ghesciet
00771 want zulc eylant es onder den dach
00772 daer gheen mensche in steruen mach
00773 <J>nt lant ua(n) ceres wast zeggic v
00774 een dinc an bomen dat is ru
00775 daermen mede langhet dlijf
00776 en(de) alexander screef zonder blijf
00777 tesinen meister aristotiles
00778 dat ter zonnen bome uolc es
00779 die langhe leuen utermaten
00780 om datsi uan der urucht aten
00781 god stacken uten paradise
00782 om dat hi soude na dorpers wise
00783 die eerde oefenen. daer hi teuoren
00784 af was ghemaect. nu zuldi horen
00785 van wat lande hi ghemaect was
00786 vten lande van damas
00787 daerbi waren zi hi en(de) zijn wijf
00788 beide begrauen na huer lijf
00789 <J>n spelunca duplici
00790 also noemt die bible mi
00791 <J>n dien acker sloech also wel
00792 <C>ayn zinen broeder abel
00793 voer tparadijs zette onze here
00794 cherubin dat hi den duuel kere
00795 dat hi daer nemmerme in en vaert
00796 die hadde oec een vierich swaert
00797 dat hi den man den wech bename
00798 dat hire niet in en quame
00799 dat swaert is keringhe ghenant
00800 dat en is el niet dan een brant
&27rb&
00801 een vierich muur daer omme gheet
00802 bi dien eest dat ment kerende heet
00803 datten god daden wel doen mochte
00804 wanneer soet hem tijt dochte
00805 het was een slecht wech altesamen
00806 doe enoch en(de) helyas in quamen
00807 mer dat bloet dat zider liep
00808 vut ons heren wonden diep
00809 <J>n sijnre passien deet al uut
00810 des esser menighe zalighe bruut
00811 van gods haluen zider in comen
00812 die huer loen heuet ghenomen.
____
_sample2_
&60vb&
07303 echt deden zi na sanghers doet
07304 die van isr[ahe]l zonde groet
07305 en(de) god lietse dwinghen dan
07306 <J>abin den coninc van canaan
07307 die in azor coninc was
07308 zijn marscalc dat was sisaras
07309 dese hadde tfolc =.xx.= iaer
07310 jn bedwanghe harde swaer
07311 doe riepen zi op gode met zinne
07312 tien tiden was ene prophetinne
07313 hiet delbora woende in effraym
07314 zi riep barach van neptalim
07315 horen man. en(de) zeide god
07316 die ghebiet di dit ghebot
07317 leydt te mancabor dijn here
07318 en(de) zetti met hem ter were
07319 =.xx.= dusent nem metti man
07320 van zabulon en(de) va(n) neptalim dan
07321 <G>od zal di gheue(n) zekerleke
07322 daerbi dat phison loept die beke
07323 jn dine hande cisaras
07324 barach sprac enne doe niet das
07325 dune wilste zelue met mi varen
07326 <J>c doe sprac delbora twaren
07327 mer een wijf zal hebbe(n) die ere
07328 cisaras quam die mere
07329 dat dat here ware an porre
07330 te berghe waert van taborre
07331 hi versamende haesteleke
07332 tote fison bi der beke
07333 driedusent ghewapender man
07334 en(de) =x= dusent ridders daer an
07335 en(de) =.ix.= hondert waghene die snide(n)
07336 met zekelen aen beiden ziden
07337 en(de) ander waghene wien zoes wondert
07338 met hem enentwentich hondert
07339 delbora zeide tote barach
07340 gaue weder op desen dach
07341 zal di god gheue(n) cisaras
07342 hi daelde en(de) al dat met hem was
07343 en(de) delbora stont ende bat
07344 opten berch in eenre stat
07345 god gaf cisaras ene(n) vaer
07346 enten ghene(n) die waren daer
&61ra&
07347 wijnt en(de) haghel en(de) reghen
07348 en(de) blixeme voere(n) hem ieghen
07349 zo dattie slinghere entie boghe(n)
07350 hem min noch meer en doghen
07351 zul viel van waghene zulc va(n) perde
07352 die waert vertrede(n) op die erde
07353 dus dede hem althere ter ulucht
07354 <C>isaras «vlo» daer die vrucht
07355 <A>ldaer abner cineus
07356 woende en(de) zijn wijf was in zijn huus
07357 <A>bner was comen van ietro
07358 en(de) was daer ghegoedt also
07359 onder tfolc van isr[ahe]l
07360 <A>bners wijf hiet iael
07361 zi hadde vrede met iabin
07362 <C>isaras die vlo daer in
07363 en(de) bat datmene daer decke(n) zoude
07364 oec zeide hi dat hi drinken woude
07365 zi gaf hem mel en(de) hi sliep uaste
07366 doe doersloech zi horen gaste
07367 beide die slape en(de) neghelden daer
07368 <J>eghen die erde dat is waer
07369 met ene(n) yseren naghele
07370 <J>ahel betekent die behaghele
07371 entie scone maghet marie
07372 <C>isaras ende zine partye
07373 dats lucifer en(de) zine scare
07374 die verwonne(n) zijn bi hare
07375 die naghel mach bedieden mede
07376 dien slotel hore reinichede
07377 daer zi den duuel mede verwan
07378 die melc die iahel gaf den man
07379 dat is ih[esu]s menslichede
07380 die den viant bedroech mede
07381 die hamer daer si mede sloech
07382 die ghelijct den cruce ghenoech
07383 bi marien reynichede
07384 en(de) bi ih[esu]s menschlichede
07385 en(de) bi den cruce es openbare
07386 <G>hesconfiert des duuels scare
07387 <D_2><A>er na zaen quam barach
07388 <J>ahel toghede hem waerhi lach
07389 doet daer hi liep met uare
07390 aldus zeide delbora ware
07391 dat een wijf zoude hebbe(n) den zeghe
07392 barach leide there en weghe
07393 teghen iabin en(de) zijn here groet
07394 dien sloech hi aldaer ter doet
&61rb&
07395 en(de) azoth ene houet stede
07396 veldehi algader mede
07397 barach ende delbora
07398 zonghe(n) en(de) loueden gode d[aer] na
07399 die zo dicke en(de) zo wel
07400 bescudde die van isr[ahe]l
07401 doe waren zi in vrede(n) daer naer
07402 zonder uechten =.xl.= iaer
07403 <A>pollo was i(n) delboraes tide(n)
07404 dien die heidene langhe zide(n)
07405 <A>enbeedde(n) in menich lant
07406 hi was die ierste die herpen vant
07407 en(de) visierde ierst musike
07408 dat was ene wijsheit rike
07409 esculapis vantse oec zijn zoene
07410 met eenre blixeme was die gone
07411 verbernet en(de) zine boeke mede
07412 dus bleef die behendichede
07413 verloren wel vijfhondert iaer
07414 tot datse ypocras vant daernaer
07415 tien tide(n) maecte oec ilusum
07416 van troyen den toern ilum
07417 tien tide(n) sloech doet percheus
07418 den coninc acrisitius
07419 en(de) maecte conincrike mede
07420 tote nie der ouder stede
07421 dat teuoren margos was
07422 <A>lso alsict bescreuen las
07423 <A_2>nderwarf misdede zere
07424 isr[ahe]l ieghen onzen here
07425 doe liet hi ze dwinghen dan
07426 den luden van madian
07427 en(de) dien van amalech dats waer
07428 diese dwonghen =.vij.= iaer
07429 elx jaers verheerden zi huer coren
07430 en(de) huer beeste(n) alswijt horen
07431 doe riepen zi aen gode ghenade(n)
07432 en(de) hi heuet hem beraden
07433 ene(n) prophete diese zaen
07434 vermaende wat hem was ghedaen
07435 van gode diese node liet
07436 mer si en wouden horen niet
07437 doe quam dinghel va(n) hemelrike
07438 tot ene(n) ioas die was rike
07439 en(de) hadde ene(n) zone hiet gedeon
07439a die listich was in al zijn doen
07439b <A>ls ghi hierna zult horen
07440 <D>ie stont en(de) dorschede coren 
&61va&
07441 daer hi ter noet bi leuen woude
07442 die inghel zeide gods houde
07443 zi metti starxt menigher manne
07444 gedeon antworde danne
07445 of god ware met ons twi
07446 waer ons tongheual dus bi
07447 dinghel zeide nu vare
07448 <J>c gheue di crachte en(de) zeinde di dare
07449 dattu tfolc van madian
07450 doet slaest als een man
07451 <G>edeon hilten ouer man
07452 en(de) zeide en sceit niet va(n) mi dan
07453 eer ic mach weder totti comen
07454 hi heuet een hoeken ghenome(n)
07455 en(de) heeftet ghesode(n) en(de) brochte broet
07456 den inghel hi die spise boet
07457 die inghel hiet hem ouer een
07458 dat hise leide op enen steen
07459 en(de) hi tsop daerop ghieten zoude
07460 mer die inghel als hi woude
07461 hadde ene roede na mans wise
07462 entie stac hi an die spise
07463 een vier quam daer uten stene
07464 diet al verbrande groet en(de) clene
07465 mettien ontuoer hi metter vaert
07466 gedeon die waert veruaert
07467 hi riep god wat zal mijns ghescien
07468 dat ic den inghel hebbe ghesien
07469 onze here zeide en veruare di niet
07470 des nachts gheboet hi hem en(de) hiet
07471 dat hi brake dat outaer
07472 dat zijn vader maecte daer
07473 <J>n baals ere des afgoeds
07474 gedeon ontsach hem des gheboeds
07475 en(de) dede nachts dat hem god gheboet
07476 des daghes waert mens gheware al bloet
07477 entie lude van der stede
07478 zeiden ioas die dat dede
07479 dine(n) zone brinc os voert
07480 laten steruen vor dese moert
07481 hi sprac wildine berichten al
07482 <J>s hi god wreke hem baal
07483 dus lietent bliuen ghene man
07484 <A>malech ende madian
07485 destrueerden isr[ahe]l
07486 en(de) laghen int dal van iesrael
07487 die heiligheest quam in gedeone
07488 hi ontboet tfolc van zabulone
&61vb&
07489 van manasse en(de) van neptalim
07490 en(de) van azer die quamen te him
07491 met =.xxxij.= dusent tien daghen
07492 zelue quam hi met zine(n) maghen
07493 en(de) eischede van onzen here
07494 een teiken dor zijns zelues ere
07495 een vlies leide hi op die erde
07496 en(de) bat gode dor zine werde
07497 dattie dau quam in dat vlies
07498 entie erde niet en hadde dies
07499 dit dede god dor zine bede
07500 ten naesten daghe dede hi mede
07501 des daus daer vut vol ene scelle
07502 voert zo bat die deghen snelle
07503 des anders nachts dattoe die vacht
07504 droghe bleue bi godes cracht
07505 entie erde bedauwen zoude
07506 zo mochten zi uechte(n) alse die boude
07507 dat dede god dor hem openbare
07508 dat hi des zeghen zeker ware
07509 <D>at vlies dat zachte is en(de) wit
07510 <J>s die lichame ombesmit
07511 van der reinre maghet marien
07512 die alle tonghen benedien
07513 die dau die vellet hemelike
07514 op die erde van hemelrike
07515 <A>lso dede hi in dat vlies
07516 dats ih[esu]s zijt zeker dies
07517 die heimelike in huer quam
07518 die huer gaf en(de) niet en nam
07519 meer zuuerheide(n) dan zi hadde ere
07520 en(de) heilighedze emmermere.
____
_sample3_
&112vb&
17444 <J>udits geeste gaet hier an
17445 <V>an liue wijf. van herten man...
17445a <D>it is die boec van judith
17446 <N_4><A> coninc tyrus doet
17447 wart arfaxat here groet
17448 en(de) ueste gatanus die stede
17449 die staet in tlant va(n) mede
17450 om dat hi wilde moghentlike
17451 winen van meden tconincrike
17452 nabugodonosor cambices
17453 tyrus zone verdiende des
17454 dat hem cyrus gaf eer hi bleef doet
17455 niniue die stede groet
17456 ende van assyrien dat lant
17457 =xij= iaer dats wel becant
17458 droech hi crone vor tyrus doet
17459 dien gaf arfaxat wederstoet
17460 en(de) sloeghen doet en(de) wan tlant
17461 en(de) doe hi hadde in zine hant
17462 beide persen ende meden
17463 en(de) aldes uader moghentheden
17464 verhief «hi» zijn herte daerna
17465 ende hi zeinde in cicilia
17466 en(de) in al die lande omtrent hem
17467 al toter stat van iherusalem
17468 en(de) eysscede thuus en(de) gauel mede
17469 meer dan ye zijn uader dede
17470 en(de) zi ontseiden alle gauel
17471 doe nam hi zine(n) conincstauel
17472 holofernesse ende gheboet
17473 dat hi name zijn here groet
17474 en(de) niemens oec en uermede
17475 no borch no lant in ghene stede
17476 hi voer vut met menighen man
17477 en(de) stoerde tlant van madian
17478 en(de) oec tlant van cicilia
17479 ende mesopotamia
17480 doe baden die princen om genaden
17481 doe nam hi borghe ende staden
17482 ende velledze algader neder
17483 alle die afgode voert ende weder
17484 brac hi testucken cleen en(de) groet
17485 om dat cambices gheboet
17486 want hi wilde wesen god
17487 alsi uername(n) dat swaer ghebod
17488 die ioeden van iherusalem
17489 warenzi ueruaert van hem
17490 dat hi niet al zulken scade
17491 den tempel ons heren en dade
&113ra&
17492 zi vesten die weghe zere
17493 en(de) baden uaste an onzen here
17494 doe vernaemt holofernes wel
17495 dattie kinder van isr[ahe]l
17496 sloten die weghe hare entare
17497 en(de) vraghede wat uolc het ware
17498 daer sprac die prince der amonite(n)
17499 achior. die van ouden viten
17500 bekinde hoe dat fol«c» quam
17501 van den goeden abraham
17502 en(de) hoe zi dor die rode zee ghinghen
17503 en(de) god niet en wilde ghehinghen
17504 dat hem yemen mochte scaden
17505 also langhe alsi wel daden
17506 mer daden zi zonde hi zoudze plaghe(n)
17507 niewinghe oec in corten daghen
17508 heeft hise van bande ontbonden
17509 daer hise in om hore zonden
17510 nabugodonosor binden liet
17511 en(de) wil di verwinnen dit diet
17512 vreischt of hem god is gram
17513 wi bindenze oft waer een lam
17514 mer eest dat hi hem is hout
17515 zo ne diedt enghene ghewout...
17516 <O_2>m dit balch holofernes
17517 en(de) zeide ic zal di beuroeden des
17518 dat gheen god en zi achior
17519 zonder allene nabugodonosor
17520 mijn grote here cambices
17521 du moets met hem zijn ghewes
17522 als ic ze winne enti mede
17523 dan zaltu weten die waerheide
17524 holofernes hiet @hem@ daer na
17525 hem leiden tote beculia
17526 ene porte die hi wilde winnen
17527 maer doe ontsaghe(n) zi hem die va(n) binne(n)
17528 ende bondene an ene(n) boem daer
17529 der steden een deel naer
17530 zo datten die van binne(n) namen
17531 en(de) brachten onder tfolc te zamen
17532 en(de) zeide(n) hem wat hi hadde misdaen
17533 doe behilden zine zonder waen
17536 en(de) holofernes belach die stat
17537 en(de) zeiden onder hem allen dat
17538 helpt hem god niet binne(n) =.v.= daghe(n)
17539 dat si emmer wilden ghewaghen
17539a datsize stormen wilden
17539b waert datse die va(n) binne(n) hilden
&113rb&
17540 <E_1>ne wedue nu merket dit
17541 was in die stat en(de) hiet iudith
17542 harde scoen en(de) reine van liue
17543 zi scaut die papen alze keitiue
17547 ende zeide minen stillen raet
17546 die niet en zal wesen quaet
17548 en wil ic v altoes niet leren
17549 mer ic zal doen dwerc ons heren
17550 staet ter porten ic wil vutgaen
17551 mettien porrede zi wel zaen
17552 en(de) huer ioncwijf droech spise en(de) dranc
17553 met huer en(de) dede vutwart den ganc
17554 mer zo scone was zi bezonder
17555 dattie papen hadden wonder
17556 ende vor huer doe baden wale
17557 daersi ghinc va(n) berghe te dale
17558 vinghen ze die spieres tehant
17559 ende leiden ze daer zi vant
17560 holofernes die zat aldare
17561 onder ene(n) dieren spaerware
17562 van ziden en(de) ua(n) goude uerheuen
17563 en(de) menich steen daer in gheweuen
17564 tierst dat hise heeft uerzien
17565 <W>art zijn herte beuaen mettien
17566 en(de) zi neech hem openbare
17567 holofernes sprac te hare
17568 zech twi quaemstu tot ons neder
17569 <J>udith antworde weder
17570 onze volc blijft verloren zaen
17571 want het heuet zeer misdaen
17572 god heeft mi gheseint te di
17573 dit te boetscapene vri
17574 ende ic di tot iherusalem
17575 <L>eden zal. en(de) dan nem
17576 dat uolc onder dijn ghebod
17577 hi sprac ombiet mi dit god
17578 zo zaltu grote vrouwe met ws
17579 wesen in nabugodonosors huus
17580 hi dede ze leiden daer ter stat
17581 al daer dat lach die grote scat
17582 zo dat iudith dat ghebat
17583 dat hi huer gheloefde dat
17584 datsi nachts mochte vutgaen
17585 horen god te biddene zaen
17586 hi liet huer al hueren wille doen
17587 drie der nachte deedzi orisoen
17588 en(de) ghinc al daer zi wilde mede
17589 holofernes huer bidden dede
&113va&
17590 datsi bi hem slapen zoude
17591 en(de) zi zeide datsi woude
17592 en(de) quam te hem wel ghepalleert
17593 en(de) als hi ziet dat sijs begheert
17594 dranc hi van ioyen zo den wijn
17595 dat hi ghinc slapen als een swijn
17596 <J>udit hiet horen ioncwiue
17597 datsi vor die doere bliue
17598 zelue ghinc zi vor hem staen
17599 en(de) zi bad an gode zaen
17600 dat hise ghesterke teser stont
17601 te holofernes hoefde stont
17602 ene columme daer an hinc =.i.= swaert
17603 en(de) dat trac iudith teruaert
17604 en(de) sloech hem thoeft af tenen slaghe
17605 en(de) hiet den ioncwiue dat zijt draghe
17606 en(de) nam den goeden spareware
17607 en(de) droechen terstat wart zond[er] vare
17608 want huer tgaen nieman benam
17609 en(de) tierst datsi ter porten quam
17610 riep si god es met ons ondoe
17611 ende al dat uolc liep toe
17612 men lichte en(de) zi toghede dare
17613 dat hoeft enten spareware
17614 en(de) zeide louet gode met vlite
17615 <A>ls achior die amonite
17616 holofernes hoeft ghesach
17617 van vare hi in ommacht lach
17618 doe hi dit zach dede hi tien tiden
17619 hem na die ioedsche wet besniden
17620 en(de) bleef ghelouich na die vre
17621 thoeft hinc iudith optie mure
17622 dat was ene stoute daet
17623 dat gheuiel in die dagheraet
17624 oec zeidemen doe in allen steden
17625 dat si teghen die viande streden
17626 tilike dattie ioeden vut quamen
17627 mer doet die heren vernamen
17628 dat holofernes zelue was doet
17629 <V>lo dat here dor die noet
17630 entie ioeden volgheden naer
17631 en(de) sloeghenre menich daer
17632 binne(n) =.xxx.= daghen hebs gheloef
17633 hadden zi cume den roef
17634 en(de) wat so holofernes was
17635 hadde aldaer iudith als ic las
17636 en(de) iudith zanc gode enen zanc
17637 daer zi in vorzeide zonder wanc
&113vb&
17638 den doemsdach en(de) dattie quade
17639 ghepijnt zouden zijn zond[er] genade
17640 te ih[e]r[usa]l[e]m voeren zi daer naer
17641 en(de) offerden onzen here daer
17642 holofernes grote rijchede
17643 dien dach zo vierdemen mede
17644 ende iudith die wart daerna
17645 altoes gheheten cambisa
17646 zi leuede =.c.= iaer ende viue
17647 doe sciet zi van desen liue
17648 cambices nabugodonosor
17649 wan daer na menighen tor
17650 <J>n egypten en(de) wan dat lant
17651 oec maecte hi dat is becant
17652 <J>n egypten die stat babylone
17653 daer die soldane draghen crone
17654 wilmen die waerheit weten das
17655 als ons vorzeide iheremias
17656 doe hi egypten ruumde tlant
17657 wart hi zere ziec tehant
17658 <J>n damas bleef hi doet
17659 cambices die here groet
____
_sample4_
&141va&
22979 onze here quam aldaer
22980 als een die moede es en(de) zit
22981 op ene fonteine hiet iacobs pit
22982 die apostolen waren in die stede
22983 om spise te copene mede
22984 een wijf quam gaende daer «hi» zat
22985 om water en(de) onze here bat
22986 datsi hem drinken gaue
22987 dwijf andworde dus daer aue
22988 want zine jode zach bedi
22989 hoe mochstu drinken van mi
22990 want ic ben ene samaritane
22991 hier vor dede hi teuerstane
22992 dat salmanasar die coninc
22993 tfolc van isr[ahe]l al vinc
22994 metten coninc ozee
22995 daerna hadde(n) zi coninc mee
22996 jn tlant voerde hise van caspia
22997 daer ze alexander sloech daerna
22998 zijn volc zeinde in isr[ahe]l
22999 tlant tewinne(n) doe weerde(n) hem fel
23000 leuwen. die god zeinde in tlant
23001 hierom ontfinghen zi altehant
23002 die joedsche wet en(de) dat besniden
23003 hiertoe hadden zi tallen tiden
23004 afgode daer zi gheloefden ane
23005 dit hieten wesen samaritane
23006 van samarien die stede
23007 huer uate noch huer spise mede
23008 en wilden die ioden niet ombare(n)
23009 van desen was dat wijf twaren
23010 die onze here kende dat
23011 en(de) hi zeide daer terstat
23012 datsi ghehadt hadde =.v.= man
23013 en(de) daer zi huer hilde an
23014 datsi zine amye ware
23015 doe zeide dwijf al openbare
23016 jc zie dattu prophete zijs
23017 onze vorders waren wijs
23018 baden gode en(de) dienden him
23019 hier opten berch te garisim
23020 en(de) ghi zegt datmen hem
23021 zal offren in ih[e]r[usa]l[e]m
23022 <O>nze here andworde hare
23023 wijf gheloue mi openbare
23024 dat die tijt is comen mede
23025 dat te ih[e]r[usa]l[e]m in die stede
23026 noch hier en zuldi bidden niet
&141vb&
23027 an dese worde hi bediet
23028 datmen gode ouer al
23029 met gheloue aenbeden zal
23030 niet te ih[e]r[usa]l[e]m allene
23031 alsmen dede doe zo clene
23032 was tgheloue in ertrike
23033 dwijf andworde cortelike
23034 jc weet wel dat kerst come(n) zal
23035 en(de) als hi coemt hi zal ons al
23036 zegghen en(de) doen uerstaen
23037 onze here andworde zaen
23038 jc bent. doe lietsi staen den stoop
23039 ter stat wart dede zi den loop
23040 en(de) zeide den porters dan
23041 coemt en(de) ziet hier enen man
23042 die mi heuet al bediet
23043 zo wat mi es ghesciet
23044 mach dat xp(ristu)s doch iet wesen
23045 tfolc quam uter stede na desen
23046 en(de) doe hise zach comen dare
23047 zeide hi datter coren ware
23048 ghereet ten oeste dat bedude
23049 ghereet teghelouene liede
23050 zo datsi hem baden dat
23051 dat hi mede ghinghe in die stat
23052 ende was met hem =.ij.= daghe mede
23053 <D>aer hire vele ghelouen dede.
23054 <U_2>an sichar quam hi daer na
23055 jn galilee tote cana
23056 daer een conincxken was
23057 dat beduut alsict las
23058 een die moghenste van den lande
23059 na den coninc alsict kande
23060 jn cafarnaum lach ziec zijn zone
23061 onzen here bat hi die gone
23062 dat hire quame en(de) hine ghenase
23063 god scauten ghelike den dwase@n@
23064 want hi peinsde in zijn ghedochte
23065 dat hine niet ghenesen en mochte
23066 hine ware zelue ghegaen
23067 doch heeft hi an hem uerstaen
23068 dat god an hem ghesproke(n) heuet
23069 ganc thuus dijn zone leuet
23070 mettien worde hi ghenas
23071 daer hi zelue niet en was
23072 die man en(de) zine maisseniede
23073 gheloefden doet aldus ghesciede
23074 hiertoe scriuet ons dus jan
&142ra&
23075 nu zegghen die and[er] drie vort an.
23075a die =.xx.= zondach na pinxten.
23076 <L_2>eui die oec hiet matheus
23077 maecte onzen here in zijn huus
23078 ene werscap horic tellen
23079 daer aten mede leuijs ghesellen
23080 publicane dat bediet
23081 volc dat vele der werelt pliet
23082 die phariseen die hem mede
23083 verhieuen in die heilichede
23084 als die vroet waende(n) zijn zere
23085 zi begrepen onzen here
23086 dat hi at metten zondaren
23087 mer hi andworde tewaren
23088 en ben daer om niet comen al
23089 dat ic die rechte roepen zal
23090 mer zondare(n) die hebbe(n) misdaen
23091 datsi penitencie ontfaen
23092 oec begrepen zine alsi zaghen
23093 dat zine ionghers niet en plaghe(n)
23094 teuastene. mer onze here
23095 onsculdichtse zere
23096 jn dien dat uolc was ongheleert
23097 en(de) in wighe no ghekeert
23098 en(de) hi vleisscelic met hem ware
23099 mer alst ghesciede daer nare
23100 dat hi hem wart ghenomen
23101 zo zoude hem vele teuaste(n) comen
23102 die phariseen wilden mettien
23103 een hemel teken van hem zien
23104 mer hi ontseit hem en(de) zeide mee
23105 die heidine van niniue
23106 beter waren dan zi
23107 en(de) zeide redene waerbi
23108 want si penitencie daden
23109 doe ze jonas dreichde van scaden
23110 ende hi meerre dan jonas ware
23111 oec zeide hi ze argher openbare
23112 dan die heidine coninghinne
23113 die dor cracht van salomon«s» zinne
23114 van verre quam zoeke(n) die mare
23115 en(de) hi wiser dan salomon ware
23116 <D>ie prince der synagoge(n) quam
23117 tot onzen here alsict vernam
23118 en(de) aenbeedden en(de) zeide mede
23119 mijn dochter is nu doot ter stede
23120 com en(de) lech dijn hant op hare
23121 zi zal leuen openbare
&142rb&
23122 mer doe hi darwart zoude gaen
23123 quam een wijf an hem zaen
23124 die ghebloedt hadde =.xij.= iaer
23125 ende taste allene die vaesen daer
23126 van zine(n) mantel alsict las
23127 mettien gheloue datsi ghenas
23127a <U_2>an zente. die =.xxiij.= zond[ach] na pinxte(n).
23128 <A>mbrosius machmen lesen
23129 dat dit martha zoude wesen
23130 marien zuster magdalene
23131 <J>h[esu]s en(de) zine ionghers ghemene
23132 quamen daer woende lazarus
23133 dat was een prince hi ghinc int huus
23134 petre leidde hi mede danne
23135 jacob den meerren ende janne
23136 en(de) der jonfrouwen moed[er] en(de) uader
23137 die ander dreef hi vut algader
23138 want toten luden dat hi riep
23139 dattie dochter lach ende sliep
23140 om dat hise uersceide(n) vant
23141 die jonfrou nam hi bi der hant
23142 en(de) hiet huer datsi zoude opstaen
23143 en(de) hiet huer redene gheuen zaen
23144 dats verrisenisse warachtich
23145 men vint touerie zo machtich
23146 daerme(n) die doden doet bi verrisen
23147 mer zine doens in gheenre wisen
23147a matheus
23148 <U_2>an dane scriuet matheus
23149 ghinc onze here jhesus
23150 =.ij.= blinde volchden hem om tgone
23151 en(de) riepen ihesus dauids zone
23152 ontfarme onzer. doe hi thuus qua(m)
23153 te nazareth. alsict vernam
23154 taste hi huer oghen en(de) zi ondade(n)
23155 mer allene heeft hise gheladen
23156 dat het niement en worde becant
23157 nochtan zeident al dor tlant
23158 doe zi ghesceiden waren dane
23159 als ons matheus doet te uerstane
23159a <B_2>eide. <D>ie derde zond[ach] i(n) den vaste(n).
23160 lucas en(de) marcus g«h»ewag«h»en das
23161 dat ene beseten was
23162 metten viant diemen hem brochte
23163 die oec niet spreken en mochte
23164 onze here dreef vut den viant
23165 entie stomme sprac althant
23166 doe prijsden daer menich een
&142va&
23167 mer die quade phariseen
23168 zeide ouer een tesamen
23169 dat hi in belzebubs namen
23170 die prince van den duuele(n) ware
23171 die viande vut driue(n) van vare
23172 <J>h[esu]s andworde daer ter stede
23173 of ic bi belzebub«s» moghenthede
23174 den viant verdriuen can
23175 bi wes crachte doent v kind[er] dan
23176 want die joden dat wel wisten
23177 dat onder hem ware(n) exorcisten
23178 dat luut beswere(n) in onze tale
23179 die de duuelen consten wale
23180 vten menschen varen doen
23181 endie woorde van salomoen
23182 en(de) dat zeiden zi openbare
23183 dat van gods haluen ware
23184 mer die miracle ons heren
23185 wilden zi ten quaetsten keren.
23185a lucas
23186 <H_3><J>erna scriuet lucas dat
23187 dat ih[esu]s quam in ene stat
23188 daer hem een phariseus bat
23189 also dat hi met hem at
23190 al daer quam met groten wene
23191 die bezondichde magdalene
23192 en(de) dwoech met trane(n) zine voete
23193 met horen hare wreef zi ze zoete
23194 <G>hene phariseus hiet symoen
23195 en(de) peinsde in zijn doen
23196 waert dat dese prophete ware
23197 hi zoudet weten openbare
23198 Ø
23199 Ø
23200 Ø
23201 Ø
23202 en(de) zeide huer waer vele verlate(n)
23203 wantsi minden vtermaten
23204 aldaer ter zeluer stonden
23205 vergaf huer god hore zonden
23206 en(de) zi uolchde hem na
23207 onze here ghinc in judea
23208 jn enen casteel quam hi ghegaen
23209 daer heeften martha ontfaen
23210 jn hur huus die zuster marien
23211 en(de) diende hem en(de) zire partien
23212 maria zat bi zinen voeten
23213 en(de) hoerde spreken ih[esu]s den zoeten
23214 martha claghede dat magdalene
23215 huer liet dienen allene
23216 daer prijsde god marien zere
23217 zo wijslike in zulken kere
&142vb&
23218 dat hi altoes in gheenre wijs
23219 marthen niet en sprac misprijs
____
_sample5_
&184rb&
33296 die morderen die den tempel helden
33297 rustten in der w«a»ere oec zelden
33298 doch visierden zi dese moort
33299 an die wetside hoort
33300 stont een portael goet en(de) diere
33301 daer droeghen zi hout sciere
&184va&
33302 butimen en(de) sulphur oec mede
33303 en(de) weken danen vander stede
33304 ghelijc of zi ghelouich waren
33305 vele riese vander scaren
33306 volchden en(de) clommen naer
33307 met ledren opt portael daer
33308 dat dochte den iode(n) zijn quaet
33309 als dat joedsche uolc verstaet
33310 dat tportael vol was tehant
33311 staken zi ghinder in den brant
33312 die wart altehant ontsteken
33313 die romeyne met horen treken
33314 worde(n) begaen daerne was gheen vlien
33315 tytus die dit heeft verzien
33316 was droeue hine const ghewreke(n)
33317 met aldusghedanen treken
33318 storuen zi wel na altemale
33319 die daer waren opten portale
33320 daerna brakent die ioden al
33321 mer dusghedane misual
33322 maecte die romeyne vroet
33323 elc heeft hem tenauwer behoet
33324 ten naesten daghe zo onstaken
33325 die romeyne om dese zaken
33326 dat portael aen die noortside
33327 al omme den tempel tien tide
33328 dat was aldusghedane moort
33329 nu hoert een deel van der poort
33330 wies die hongher zo groet
33331 noyt man hoerde dies ghenoet
33332 om spise vechten zo menig«h»e(n) wijch
33333 daer omme was al die crijch
33334 ja dieue ondecten mede
33335 die dode lude vander stede
33336 en(de) onderzochten die te eten
33337 riemen scoen wil dijt weten
33338 aten zi daer zi dlijf mede hilden
33339 en(de) dat leder van den scilden
33340 ja wat zal nu des meer
33341 hoert hier iamer en(de) groet zeer
33342 <E_2>en wijf van ouer die iordane
33343 die wilen rike was ic wane
33344 marie hietsi bi namen
33345 doe dander lude in iherusalem q%ua%me(n)
33346 quam zire in en(de) wart beseten
33347 metten andren als wi weten
33348 watsi met hore hadde brocht
33349 van ouer dwater bezocht
&184vb&
33350 was van rouers huer ghenomen
33351 daertoe zach zi altoes comen
33352 die rouers die huer namen deten
33353 als zire yet hadde vergheten
33354 die vrouwe dat zwaer verdroech
33355 en(de) vloecte die dieue ghenoech
33356 om datsi gherne hadde verdient
33357 dat enich viant ofte vrient
33358 huer dlijf hadde ghenomen
33359 mer daertoe en mocht niet comen
33360 en(de) datmen huer nam zo rene
33361 dat huer en bleef grote no clene
33362 en tie hongher ghinc huer an zere
33363 daertoe verwoedde gramscap mere
33364 dies wartsi van fellen moede
33365 en(de) van brekenisse van goede
33366 teghen hore nature gram
33367 huer zughende kint datsi nam
33368 verdoemt kijnt zeide zi van desen
33369 jamerlike zalt metti wesen
33370 te wies behoef zal ic di voeden
33371 den romeyne(n) wiltuut vroeden
33372 du wordst aerm behoudstu dlijf
33373 mer die hongher aerm keitijf
33374 zal di verteren eer dit ghesciet
33375 nochtan is dit mordadighe dit
33376 argher dan zijn zi twee
33377 wes mine spise voertmee
33378 die dieue zelen werden erre
33379 men zal dese dinc tellen verre
33380 Ø
33381 Ø
33382 dit spracsi en(de) sloech hur kint doet
33383 zom briet zijt ofte zoet
33384 en(de) dander decte zi en helt
33385 nu quame(n) die rouers met ghewelt
33386 en(de) hebben dat verroken zaen
33387 zi dreigheden ze doet te slaen
33388 en ware datsi die spise gaue
33389 zi zeide een goet deel daer aue
33390 hebbic ghehouden tuwen behoef
33391 mettien datsi dat decsel op hoef
33392 en(de) toghede hem hurs kinds relijf
33393 daerne was gheen zo coene keitijf
33394 hem en eysde daer hijt zach toe
33395 doe zeide dwijf hoe vaerdi hoe
33396 dits mijn kijnt wildijt weten
33397 en(de) ic hebber voren af gheten
33398 en wille niet dat ghi zekerre zijt
33399 dan een wijf hens ghene tijt
&185ra&
33400 en(de) ontfarmigher dan die moeder
33401 al eest dat ghi zijt vroeder.
33402 Ø
33403 Ø
33404 <A_2>l beuende ghinghe(n) zi dane
33405 en(de) cume lieten zi als ic wane
33406 der moeder allene hebben dat
33407 hier af wart vol al die stat
33408 onder there quam oec die mare
33409 zelc waende dat boerde ware
33410 zelc ontfaermets. en(de) zelc mede
33411 haetter omme alle die stede
33412 <T>ytus claghets onzen here
33413 en(de) toghede dat hi hem ere
33414 pays boet en(de) vergheuen woude
33415 alle misdaet met hore scoude
33416 mer zi coren strijt vor vrede
33417 en(de) hongher vor weelde mede
33418 en(de) om datsi te haren scanden
33419 onstaken met horen handen
33420 waren zi wert van zulker spise
33421 mer hi zout wreken in derre wise
33422 dat hi tlant zoude destrueren
33423 entie porte alzo verteren
33424 dat nemmeer man en zag«h»e die stede
33425 daer dwijf huer kint dus verdede
33426 aldus maecte hi zijn gheclach
33427 jn den oechst opten =.xiij.= dach
33428 zo waert voldraghen die dracht
33429 west an den tempel met grot[er] cracht
33430 dus brachtme(n) doe den starke(n) ram
33431 =.viij.= daghe staec zi alsic vernam
33432 datsi wonne(n) niet een haer
33433 zo groet was tgewerke daer
33434 die poorte ondergroeuen zi zome
33435 mer daer af qua(m) hem g«h»ene vrome
33436 en diedde niet dat zire an daden
33437 zo datsi worden beraden
33438 datsi ledren toe droeghen
33439 mer die ioden versloeghen
33440 der romeyne zo uele
33441 dat hem ghinc uten spele
33442 hier om wart tytus tonghemake
33443 en(de) hiet datme(n) die porte onstake
33444 doe quame(n) die twee felste gheuloen
33445 die onder hem hadde symoen
33446 tote tytus om ghenaden
33447 hi was dies harde wel beraden
33448 dat hise hadde doen ontliuen
33449 m[er] hi ne wilde niet meinedich bliue(n)
&185rb&
33450 wantsi mordadich waren
33451 die riddre droeghen vier zond[er] spare(n)
33452 en(de) ghinghen die porte onsteken
33453 die ioden en constent niet ghewreke(n)
33454 dat ziluer smalt tehant daer teghe(n)
33455 daer thout mede was besleghen
33456 en(de) thout onstac altehant
33457 als die ioden zaghen den brant
33458 ontsanc hem herte en(de) moet
33459 want ghene hulpe daer teghe(n) stoet
33460 nochtan en gauen zire omme niet
33461 zo uele doch datter een toe riet
33462 datmens behoude(n) zoude doch
33463 dat zelue datter stonde noch
33464 daghes ende nachts wies
33465 die starke brant zijt zeker dies
33466 <T_2>en naesten daghe tytus gheboet
33467 datme(n) lesschede den brant groet
33468 om wech te makene den here
33469 hi nam raet na zinen ghere
33470 metten vorsten van zine(n) rade
33471 wat hi best metten tempel dade
33472 zelc zeide het ware best te broken
33473 die ioden zoude(n) weder stoken
33474 nuwe orloghe lietmenne staen
33475 want al waren zi dan gheuaen
33476 zi zoude(n) omlanc alle keren
33477 daer ten temple met eren
33478 hem sceen best wesen een casteel
33479 dus waert gheuelt best al gheheel
33480 <T>ytus andworde zulc werc
33481 zo scone zo dure en(de) zo sterc
33482 dat en brake hi nemmermere
33483 het ware den romeyne(n) groet ere
33484 datter zulc werc in stonde
33485 men maecte die strate(n) in cort[er] stonde
33486 die ioden van vare en(de) van onwille
33487 lieten ze maken en(de) laghen stille
33488 des nachts quame(n) zi vut ghelopen
33489 ter poorten die stont open
33490 en(de) hebben die romeyne bestaen
33491 diese wel bitterlike ontfaen
33492 dit verzach zaen daer na
33493 <T>ytus van antonia
33494 en(de) quam met ere scare ten stride
33495 doe weken die joden ouer zide
33496 jn dinderste porte ouer noet
33497 hore lude zijn vele doet
&185va&
33498 en(de) tytus keerde in antonia
33499 hi zette tsandersdaghes daerna
33500 den tempel tebesitte(n) al omme
33501 met al den here tere somme
33502 mer die sentencie van onzen here
33503 had v[er]doemt den tempel zo zere
33504 en(de) verberndene met viere
33505 als ghi zult vernemen sciere
33506 <Z_2>o uerre quaemt alsic verzach
33507 <J>n den oechst opten =.xj.= dach
33508 dat was die stat die te uoren
33509 va(n) nabugodonosor als wi horen
33510 verbernt was entie tempel mede
33511 die salomon eerst maken dede
____